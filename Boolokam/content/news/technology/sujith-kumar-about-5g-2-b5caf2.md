---
title: "5ജി ഇന്ത്യയിൽ ലോഞ്ച് ചെയ്യപ്പെട്ടല്ലോ, എന്താണ് 5ജി ? ഈ വിഷയത്തെ കുറിച്ച് ആധികാരികമായി എഴുതിയ ലേഖനം"
date: 2022-10-07T04:50:29
draft: false
categories: ["Technology"]
tags: ['5G', 'Featured', 'SUJITH KUMAR']
author: "Beaumaris"
---

<strong> 5ജി ഇന്ത്യയിൽ ലോഞ്ച് ചെയ്യപ്പെട്ടല്ലോ.ഏതാനും വർഷങ്ങൾക്ക് മുൻപേ തന്നെ ലോകത്തെ പല രാജ്യങ്ങളിലും പരിമിതമായ തോതിലും പ്രധാന നഗരങ്ങളിലുമായൊക്കെ 5 ജി സർവീസ് പ്രചാരത്തിലുണ്ട് . നിങ്ങള്ക്ക് അതേക്കുറിച്ചു എന്തൊക്കെ അറിയാം ? എന്താണ് 5ജി ? സുജിത് കുമാർ എഴുതിയ ലേഖനം വായിക്കാം.</strong>

<strong>Sujith Kumar </strong>

1ജി മുതൽ 4ജി വരെയുള്ള മൊബൈൽ കമ്യൂണിക്കേഷൻ സാങ്കേതിക വിദ്യകളെക്കുറിച്ചും അവയുടെ വികാസത്തെക്കുറിച്ചുമൊക്കെ വിശദമായിത്തന്നെ ഇതിനു മുൻപ് എഴുതിയിട്ടുണ്ട് (പോസ്റ്റ് ലിങ്കുകൾ ആദ്യ കമന്റിൽ). ഇനി വരാൻ പോകുന്ന 5ജിയെക്കുറിച്ച് പലരിലും വലിയ തോതിലുള്ള തെറ്റിദ്ധാരണകൾ നിലനിൽക്കുന്നതിനാൽ 5ജിയെക്കുറിച്ച് കുറച്ച് വിവരങ്ങൾ :

[caption id="attachment_353602" align="alignleft" width="295"]<img class=" wp-image-353602" src="https://cdn.boolokam.com/articles/2022/10/fggghhh.jpg" alt="Sujith Kumar" width="295" height="294" /> <strong>Sujith Kumar</strong>[/caption]

സെല്ലുലാർ കമ്യൂണിക്കേഷന്റെ നാലാം തലമുറയായ 4ജി വന്നതോടെ നിങ്ങളുടെ മൊബൈലിലെ ഡയലർ അപ്ലിക്കേഷൻ എന്നത് നിങ്ങൾ പോലും അറിയാതെ വാട്സപ്പും സ്കൈപ്പുമൊക്കെ പോലെ ഒരു VoIP അപ്ലിക്കേഷൻ മാത്രമായി മാറിക്കഴിഞ്ഞു. അതായത് പഴയ സർക്യൂട്ട് സ്വിച്ചിംഗ് സാങ്കേതിക വിദ്യയിൽ നിന്നും പാക്കറ്റ് സ്വിച്ചിംഗ് സാങ്കേതിക വിദ്യയിലേക്ക് 4ജിയിലൂടെ മാറിക്കഴിഞ്ഞിരിക്കുന്നു. ഇവിടെ 3ജി വരെ ഫോൺ വിളി സമയത്ത് നിങ്ങളിൽ നിന്നും നിങ്ങൾ വിളിക്കുന്ന ആളിലേക്ക് മാത്രമായി അനുവദിക്കപ്പെട്ടിട്ടൂള്ള ഒരു പാതയായ സർക്യൂട്ട് ആധുനിക മൊബൈൽ കമ്യൂണിക്കേഷൻ സാങ്കേതിക വിദ്യയിൽ ഇല്ല. എല്ലാം പാക്കറ്റ് ഡേറ്റ ആണ്‌. ഈ മെയിൽ ഐഡി പോലെ ഒരു യുണീക് ഐഡന്റിറ്റി എന്നതിലപ്പുറത്തേക്ക് മൊബൈൽ നമ്പരുകൾക്ക് ഇക്കാലത്ത് യാതൊരു സ്ഥാനവുമില്ല. സാങ്കേതികമായി നിങ്ങളുടെ മൊബൈൽ സേവന ദാതാവിന്റെ ടവറിൽ റേഞ്ച് ഇല്ലെങ്കിലും ഏതെങ്കിലും തരത്തിൽ വൈഫൈ വഴിയുള്ള ഇന്റർനെറ്റ്‌‌ കണൿഷൻ ഉണ്ടെങ്കിൽ വേണമെങ്കിൽ നിങ്ങളുടെ ഫോൺ നമ്പരിനെ “ഔട് ഓഫ് കവറേജ് ഏരിയ” യിൽ ആകുന്ന പ്രശ്നം ഒഴിവാക്കാൻ കഴിയുന്നതാണ്‌. അതായത് ഫോൺ നെറ്റ്‌‌വർക്ക് ഇല്ലെങ്കിലും ഏതെങ്കിലും ഒരു വൈഫൈ കണൿഷൻ ഉണ്ടെങ്കിൽ വാട്സപ് വഴിയും സ്കൈപ്പ് വഴിയുമൊക്കെ വിളിക്കാൻ കഴിയുന്നതുപോലെത്തന്നെ. സർവീസ് പ്രൊവൈഡർമ്മാർ “വൈഫൈ കാളിംഗ് “ എന്ന് വിളിക്കപ്പെടുന്ന ഈ സംവിധാനം സപ്പോർട്ട് ചെയ്യുന്നുണ്ടെങ്കിൽ നിങ്ങളുടെ ഫോണിലും ഇത് സാദ്ധ്യമാണ്‌. നിങ്ങളുടെ സർവീസ് പ്രൊവൈഡർ വൈഫൈ കാളിംഗ് സംവിധാനം നൽകുന്നുണ്ടെങ്കിൽ ഫോണിന്റെ ഡയലർ ആപ്പിലെ അഡ്‌‌വാൻസ്ഡ് സെറ്റിംഗ്സിൽ അത് കാണാൻ കഴിയുന്നതാണ്. പറഞ്ഞു വരുന്നത് മറ്റൊരു വിഷയത്തിലേക്ക് ആണ്‌. മൊബൈൽ ഫോൺ കണൿഷൻ എന്നതിൽ നിന്നു മൊബൈൽ ഇന്റർനെറ്റ് ‌‌കണക്ഷൻ എന്ന നിലയിലേക്ക് 4ജി വന്നതോടെ സെല്ലുലാർ സാങ്കേതിക വിദ്യകൾ മാറിക്കഴിഞ്ഞു.

5ജിയിലേക്ക് പോകുന്നതിനു മുൻപ് ഒരു ഉദാഹരണം പറയാം. നിങ്ങളുടെ വീട്ടിൽ ഫൈഫൈ ഉണ്ട്. തൊട്ടടുത്ത എല്ലാ വീടുകളിലും ഫൈഫൈ ഉണ്ട്. അൺലിമിറ്റഡ് കണൿഷൻ ആയതിനാലും എല്ലാവരും പരസ്പരം നന്നായി പരിചയമുള്ളവർ ആയതിനാലും എല്ലാവരുടേയും വൈഫൈ ആക്സസ് പോയന്റുകളും അവയൂടെ പാസ് വേഡുകളും പരസ്പരം ഷെയർ ചെയ്യപ്പെട്ടിരിക്കുന്നു. ഫൈഫൈ കാളിംഗ് വഴി നിങ്ങൾ സംസാരിച്ചുകൊണ്ട് റോഡിലൂടെ നടക്കുകയാണെന്ന് കരുതുക. നിങ്ങളുടെ ഫൈഫൈയുടെ റേഞ്ച് ഏതാനും മീറ്ററുകൾ മാത്രം ആയിരിക്കും. നടന്ന് നടന്ന് അയൽവാസിയുടെ വീടിനു മുന്നിലേത്തുമ്പോഴേക്കും നിങ്ങളുടെ ഫോൺ അയൽവാസിയുടെ നെറ്റ്‌‌വർക്കിലേക്ക് കണക്റ്റ് ആയിട്ടുണ്ടാകും. ഇത്തരത്തിൽ എവിടെ പോയാലും വൈഫൈ നെറ്റ്‌‌വർക്ക് ലഭിക്കുകയും അവ ഫോണുമായി സ്വയമേവ കണക്റ്റ് ആയി ഫോൺവിളി ഉൾപ്പെടെയുള്ള ഡാറ്റാ സർവീസുകൾ മുടക്കമില്ലാതെ സാദ്ധ്യമാകുന്ന ഒരു സാഹചര്യത്തെക്കുറിച്ച് ഇപ്പോൾ മനസ്സിലാക്കാൻ കഴിയുന്നില്ലേ? അതിനു സമാനമായ ഒന്നാണ്‌ ഇനി 5ജിയിൽ വരാൻ പോകുന്നത്. ഇവിടെ നിങ്ങളുടെ ഫൈഫൈ റൗട്ടറുകൾക്ക് പകരമായി മൊബൈൽ സർവീസ് പ്രൊവൈഡർമാരാൽ സ്ഥാപിക്കപെടുന്ന കൊച്ചു കൊച്ച് മൊബൈൽ ടവറുകൾ ആയിരിക്കുമെന്നുമാത്രം.
എന്തിനാണിങ്ങനെ വൈഫൈ റൗട്ടറുകൾ പോലെ ഇത്രയധികം ചെറിയ ചെറിയ മൊബൈൽ ടവറുകൾ ആവശ്യമായി വരുന്നത്? എന്തെല്ലാമായിരിക്കും 5ജിയിൽ ഉപയോഗിക്കുന്ന നമുക്ക് ഇതുവരെ പരിചിതമല്ലാത്ത സാങ്കേതിക വിദ്യകൾ? അവയെക്കുറിച്ചെല്ലാം വിശദമായിത്തന്നെ പറയാം.

<strong>== ലാസ്റ്റ് മൈൽ കണക്റ്റിവിറ്റി ==</strong>

1ജി മുതൽ ഉള്ള എല്ലാ മൊബൈൽ സാങ്കേതിക വിദ്യകളെയും നമുക്ക് ലാസ്റ്റ് മൈൽ കണക്റ്റിവിറ്റി ആയി കണക്കാക്കാം. എന്താണ്‌ ഈ ലാസ്റ്റ് മൈൽ കണക്റ്റിവിറ്റി? റയിൽവേ സ്റ്റേഷനുകളീൽ നിന്നും വിമാനത്താവളങ്ങളിൽ നിന്നും ബസ് സ്റ്റാൻഡുകളിൽ നിന്നുമൊക്കെ നമ്മുടെ വീട്ടിലേക്കുള്ള ഗതാഗത സംവിധാനങ്ങൽ ഇല്ലേ അതു തന്നെയാണ്‌ ഈ പറഞ്ഞ ലാസ്റ്റ് മൈൽ കണക്റ്റിവിറ്റി. ലോകത്തെവിടെയും ഏറ്റവും ശ്രമകരമായ ഒരു ജോലിയാണ്‌ ലാസ്റ്റ് മൈൽ കണക്റ്റിവിറ്റി മെച്ചപ്പെടുത്തുക എന്നത്. രണ്ടായിരത്തി എണ്ണൂറു കിലോമീറ്റർ ദൂരെ കിടക്കുന്ന ദുബായിൽ രണ്ടോ മൂന്നോ മണിക്കൂറുകൾക്കകം വിമാനത്തിൽ കൊച്ചിയിൽ എത്താം. പക്ഷേ ഏതാനും കിലോമീറ്ററുകൾ മാത്രം ദൂരമുള്ള നെടുമ്പാശേരിയിൽ നിന്നും വൈറ്റില വരെ എത്തണമെങ്കിൽ എത്ര മണിക്കൂറുകൾ എടുക്കുമെന്ന് യാതൊരു ഉറപ്പുമില്ല.

<img class=" wp-image-353604 aligncenter" src="https://cdn.boolokam.com/articles/2022/10/GEHHHH.jpg" alt="" width="840" height="560" />അതുപോലെത്തന്നെയാണ്‌ നമ്മുടെ വയർ ലെസ് കമ്യൂണിക്കേഷൻ സാങ്കേതിക വിദ്യകളുടെ കാര്യവും. 3ജിയ്ക്ക് ശേഷം ഫോൺ വിളി എന്നതിനുപരി ഇന്റർനെറ്റ് ആണ്‌ സെല്ലുലാർ സാങ്കേതിക വിദ്യകളൂടെ അടിസ്ഥാനമെന്നതിനാൽ ഡേറ്റയുടെ കാര്യം തന്നെ എടുത്ത് പരിശോധിച്ചു നോക്കിയാൽ രസകരമായ ഒരു വസ്തുത മനസ്സിലാക്കാൻ കഴിയും. ഇനി വരാൻ പോകുന്ന 5ജി നെറ്റ്‌‌വർക്ക് നമുക്ക് തരുവാൻ ഉദ്ദേശിക്കുന്ന ഡാറ്റാ സ്പീഡും സൗകര്യങ്ങളുമെല്ലാം പത്തൊ പതിനഞ്ചോ കിലോമീറ്ററുകൾ ദൂരെയുള്ള നമ്മുടെ മൊബൈൽ ടവറുകൾ വരെ 2ജി/3ജി കാലഘട്ടങ്ങളിൽ തന്നെ നിലനിന്നിരുന്നു. പക്ഷേ അത് വയർ ലെസ് ആയിട്ടുള്ളതല്ല ഹൈസ്പീഡ് ഒപ്റ്റിക്കൽ ഫൈബർ കേബിളുകൾ വഴി ഉള്ളതായിരുന്നു എന്നു മാത്രം. 3ജിയിലും 4ജിയിലുമൊക്കെ ശ്രമിച്ചത് ഇതിനെ ഉപഭോക്താക്കളിലേക്ക് വയർ ഇല്ലാതെ എത്തിക്കുക എന്ന ലാസ്റ്റ് മൈൽ കണക്റ്റിവിറ്റി ഉറപ്പാക്കാൻ ആയിരുന്നു. ഇത്തരത്തിൽ ലാസ്റ്റ് മൈൽ കണക്റ്റിവിറ്റി മെച്ചെപ്പെടുത്തുക എന്നത് വലിയ വെല്ലുവിളികൾ ഉള്ള ഒന്നാണ്‌. നമ്മുടെ ഗതാഗത സൗകര്യങ്ങളുടെ കാര്യം തന്നെ ഉദാഹരണമായി എടുത്ത് പരിശോധിച്ചു നോക്കുക. എന്തെല്ലാം വെല്ലുവിളികൾ ആണ്‌ നേരിടേണ്ടി വരുന്നത് ? റോഡുകളുടെ വീതിക്കുറവ്, റോഡുകളിലെ വളവുകളും തിരിവുകളും കുണ്ടും കുഴികളും.

വാഹനങ്ങളുടെയും സഞ്ചാരികളുടെയും ആധിക്യം. എന്നുവേണ്ട പെട്ടന്ന് പരിഹരിക്കാൻ കഴിയാത്തതും ധാരാളം പണച്ചിലവുള്ളതും ആണ്‌ ഈ പറഞ്ഞ ലാസ്റ്റ് മൈൽ കണക്റ്റിവിറ്റി എന്നത്. വയർ ലെസ് കമ്യൂണിക്കേഷനിലും ഇതുപോലെ ധാരാളം വെല്ലുവിളികൾ ഉണ്ട്. റോഡുകളുടെ വീതിക്കറവിനോട് താരതമ്യപ്പെടുത്താവുന്നതാണ്‌ ഇലക്ട്രോമാഗ്നറ്റിക് സ്പെക്ട്രത്തിന്റെ വീതിക്കുറവും. അതായത് വയർ ലെസ് കമ്യൂണിക്കേഷനിലെ റോഡുകൾ ആണ്‌ ഇലക്ട്രോ മാഗ്നറ്റിക് സ്പെക്ട്രം. വായുവും വെള്ളവും ഭൂമിയും പോലെ ഇലക്ട്രോ മാഗ്നറ്റിക് സ്പെക്ട്രവും ഒരു പ്രകൃതി വിഭവം ആണ്‌. അതുകൊണ്ട് തന്നെ അതിന്റ് ഉപയോഗത്തിലും വിതരണത്തിലുമെല്ലാം ശക്തമായ നിബന്ധനകളും ധാരാളം പ്രായോഗിക സാങ്കേതിക പരിമിതികളും ഉണ്ട്.

ഈ പരിമിതികളെ എങ്ങിനെയെല്ലാമാണ്‌ കാലാനുസൃതമായ സാങ്കേതിക വിദ്യകൾ മറികടന്നെതെന്നും ഇനിയും മുന്നിലുള്ള വൻ കടമ്പകളെ മറി കടക്കുന്ന അഞ്ചാം തലമുറ സാങ്കേതിക വിദ്യകൾ എന്തെല്ലാമെന്നുമൊക്കെ ചുവടെ വായിക്കാം

*********

ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന നാലാം തലമുറ സെല്ലുലാർ കമ്യൂണിക്കേഷൻ സാങ്കേതിക വിദ്യകളിൽ നിന്നും വ്യത്യസ്ഥമായി എന്തായിരിക്കും അഞ്ചാം തലമുറയിൽ നമുക്ക് ലഭിക്കാൻ പോകുന്നത്? ഇപ്പോൾ 10 Mbps വേഗതയിൽ ഡൗൺലോഡ് ചെയ്യാൻ കഴിയുന്ന സിനിമ ഇനി 100 Mbps വേഗതയിൽ ഡൗൺ ലോഡ് ചെയ്യാൻ കഴിയും എന്നത് മാത്രമാണോ? നമ്മൾ ഇപ്പോൾ ഉപയോഗിച്ചുകൊണ്ടിരിക്കുന്ന 4ജിയുടെ ശരാശരി ഡാറ്റാ റേറ്റ് അല്ലെങ്കിൽ സ്പീഡ് പ്രായോഗിക തലത്തിൽ 3ജിയുടെ പരമാവധി ഡാറ്റാ റേറ്റ് ആയിരുന്നു എന്ന് മനസ്സിലാക്കാമല്ലോ. അതുപോലെ തന്നെ ആണ്‌ 5ജി യുടെ കാര്യവും. 4ജിയുടെ പരമാവധി ഡേറ്റാ റേറ്റ് 100 Mbps ആണെങ്കിൽ 5 ജിയുടേത് 10 Gbps ആണ്‌. അതായത് 4ജിയേക്കാൾ നൂറു മടങ്ങ് അധികവേഗത. പ്രായോഗിക തലത്തിലും ഇപ്പോൾ 4ജിയിൽ കിട്ടുന്നതിന്റെ നൂറിരട്ടി വേഗത എങ്കിലും 5ജിയിൽ പ്രതീക്ഷിക്കാവുന്നതാണ്‌. വേഗതയ്ക്ക് അപ്പുറത്തും 5ജിയ്ക്ക് മറ്റു പല പ്രത്യേകതകളും വിഭാവനം ചെയ്തിട്ടുണ്ട്. അതിൽ പ്രധാനമാണ്‌ ‘ലാറ്റൻസി’. നമ്മൾ ഒരു പന്ത് ചുവരിലേക്ക് അടിച്ചാൽ അത് അവിടെ ചെന്ന് തട്ടി തിരിച്ചു വരാൻ എടുക്കുന്ന സമയം ഉണ്ടല്ലോ അതിനെ ലാറ്റൻസിയോട് ഉപമിക്കാം. 4ജിയിൽ ഇത് 10 മില്ലി സെക്കന്റ് ആണെങ്കിൽ 5ജിയിൽ 1 മില്ലി സെക്കന്റിൽ താഴെ ആണ്‌ വിഭാവനം ചെയ്തിരിക്കുന്നത്. എന്തുകൊണ്ടാണ്‌ ഈ ലാറ്റൻസി ഇത്രയധികം പ്രാധാന്യമർഹിക്കുന്നത്? 4ജി എന്നത് എന്നത് അടിസ്ഥാനപരമായി ഒരു മൊബൈൽ ബ്രോഡ്ബാൻഡ് സംവിധാനം ആണെങ്കിൽ 5ജി അതിലും അപ്പുറത്താണ്‌. അതായത് വിർച്വൽ റിയാലിറ്റിയും ആർട്ടിഫിഷ്യൽ ഇന്റലിജൻസിന്റെയും പൂക്കാലമായിരിക്കും 5ജിയുടേത്. ലാറ്റൻസിയുടെ കാര്യം മനസ്സിലാക്കാൻ ചില ഉദാഹരണങ്ങൾ പറയാം.

<img class="size-full wp-image-353605 aligncenter" src="https://cdn.boolokam.com/articles/2022/10/T3YYY.jpg" alt="" width="1200" height="630" />ഇപ്പോൾ ഇന്റർനെറ്റിലൂടെ ലോകത്ത് പലഭാഗത്തുമിരിക്കുന്ന ആളുകളുമായി ചേർന്ന് കളിക്കുന്ന ഉഗ്രൻ കമ്പ്യൂട്ടർ / മൊബൈൽ ഗേമുകൾ ഇല്ലേ. ഇതിലൊക്കെ ലാറ്റൻസി ഒരു വലിയ വിഷയമാണ്‌. അതായത് ഒരു ആൿഷൻ ഗേം ആണെങ്കിൽ നിങ്ങൾ എതിരാളിയെ വെടിവയ്ക്കുമ്പോൾ ക്ഷണ നേരം കൊണ്ട് തന്നെ ഒട്ടും തന്നെ സമയവ്യത്യാസം ഇല്ലാതെ എതിരാളിക്ക് അത് കൊള്ളുവാനോ അല്ലെങ്കിൽ മനസ്സിലാക്കി ഒഴിഞ്ഞ് മാറാനോ ഉള്ള അവസരം ഉണ്ടായിരിക്കണം. നെറ്റ് വർക്കിൽ ലേറ്റൻസി മൂലം ഉണ്ടാകുന്ന സമയ വ്യത്യാസം ഇപ്പോൾ വെടി വച്ചാൽ പത്തു സെക്കന്റിനു ശേഷം കൊള്ളുന്ന അവസ്ഥ ഉണ്ടാകുന്നത് കളിയുടെ രസം കൊല്ലുന്നതല്ലേ. അതിൽ സ്വാഭാവികത തീർച്ചയായും നഷ്ടപ്പെടുന്നു. അതുപോലെ തന്നെ മറ്റൊരു ഉദാഹരണമാണ്‌ റോബോട്ടിക് സർജറി. അമേരിക്കയിൽ ഇരിക്കുന്ന ഒരു വിദഗ്ദ ഡോക്ടർ കമ്പ്യൂട്ടർ സ്ക്രീനിലൂടെ ഇന്ത്യയിലെ ആശുപത്രിയിലെ റോബോട്ട് നടത്തുന്ന സർജറി തത്സമയം കണ്ടുകൊണ്ട് അതിനെ നിയന്ത്രിക്കുന്ന ഒരു സംവിധാനത്തെക്കുറിച്ച് ചിന്തിച്ചു നോക്കുക. ഇവിടെ നെറ്റ് വർക്കിൽ ഉള്ള ഡിലേ വളരെ പ്രധാനപ്പെട്ടതാണ്‌. റോബോട്ടിന്റെ പ്രവർത്തനം നിയന്ത്രിക്കാനുള്ല കമാൻഡ് നൽകിയ ഉടൻ തന്നെ ഒട്ടും തന്നെ സമയമെടുക്കാതെ ആ സന്ദേശം റോബോട്ടിലേക്ക് എത്തുകയും അതിന്റെ പ്രതികരണം കമാൻഡ് നൽകിയ ഡോക്ടറിലേക്ക് തിരിച്ച് എത്തുകയും ചെയ്യുക ഒരു വിദൂര നിയന്ത്രിത റോബോട്ടിക് സർജറിയെ സംബന്ധിച്ചിടത്തോളം പരമ പ്രധാനമാണ്‌. ഇവിടെ ലേറ്റൻസി എത്രത്തോളം കുറഞ്ഞിരിക്കുന്നുവോ അത്രത്തോളം നല്ലതാണെന്ന് മനസ്സിലാക്കാം. ഇപ്പോൾ വാട്സപ്പിലും മറ്റും വീഡിയോ ചാറ്റ് നടത്തുന്നവർക്ക് അറിയാം എത്ര വേഗതയുള്ല 4ജി നെറ്റ് വർക്ക് ആണെങ്കിലും അത്യാവശ്യം നല്ല ഡിലേ തന്നെ വീഡിയോയിൽ കാണാവുന്നതാണ്‌. ആ പ്രശ്നങ്ങളെല്ലാം പരിഹരിക്കുക എന്ന ലക്ഷ്യവും അഞ്ചാം തലമുറ സെല്ലുലാർ നെറ്റ് വർക്കുകൾക്ക് ഉണ്ട്.

4ജിയോട് താരതമ്യെപ്പെടുത്തുമ്പൊൾ അടുത്ത പ്രധാന വ്യത്യാസം ആണ്‌ ഒരു നിശ്ചിത ദൂരപരിധിയ്ക്കുള്ളിൽ സാദ്ധ്യമാകുന്ന പരമാവധി ഉപകരണങ്ങളുടെ എണ്ണം എന്നത്. നിലവിൽ 4ജി നെറ്റ് വർക്കിൽ ഉപകരണങ്ങൾ എന്നാൽ മൊബൈൽ ഫോണുകളും ഡാറ്റാ ഡോംഗിളുകളും മാത്രമാണല്ലോ പ്രധാനമായിട്ടുമുള്ളത്. ഇവയുടെ എണ്ണം പരിമിതമാണെങ്കിൽ 5ജിയുടെ കാര്യത്തിൽ ഇന്റർനെറ്റ് ഓഫ് തിംഗ്സ് (IoT) എന്ന ഓമനപ്പേരിട്ടു വിളിക്കുന്ന കൊച്ചു കൊച്ച് ഇന്റർനെറ്റ് കണക്റ്റഡ് ആയിട്ടുള്ള ഉപകരണങ്ങൾ കൂടി വരുന്നതോടെ ഒരു ചതുരശ്ര കിലോമീറ്ററിൽ പരമാവധി പത്തുലക്ഷം കണൿഷനുകൾ വരെ യാതൊരു പ്രശ്നവുമില്ലാതെ കണക്റ്റ് ചെയ്ത് ഉപയോഗിക്കാവുന്നതാണ്‌. അതോടൊപ്പം തന്നെ നിലവിൽ 4ജിയിൽ മൊബൈൽ ഉപകരണങ്ങൾ പിൻതുണയ്ക്കപ്പെടുന്ന പരമാവധി വേഗത 350 കിലോമീറ്റർ പ്രതി മണിക്കൂർ ആണെങ്കിൽ 5ജിയിൽ ഇത് 500 കിലോമീറ്റർ പ്രതി മണിക്കൂർ ആയി വർദ്ധിപ്പിച്ചിരിക്കുന്നു.

അടുത്ത എടുത്തു പറയേണ്ട ഒരു പ്രത്യേകത ഊർജ്ജക്ഷമതയാണ്‌. ബാറ്ററിയിൽ പ്രവർത്തിക്കുന്ന അഞ്ചാം തലമുറ മൊബൈൽ ഉപകരണങ്ങൾ വളരെ ഊർജ്ജക്ഷമം ആയിരിക്കും. ഇവിടെ മൊബൈൽ ഉപകരണങ്ങൾ എന്നതുകൊണ്ട് മൊബൈൽ ഫോണുകൾ മാത്രമാണെന്ന് തെറ്റിദ്ധരിക്കരുത്. മൊബൈൽ നമ്പരുകളെപ്പോലെത്തന്നെ സ്വന്തമായി വിലാസമുള്ള കൊച്ചു കൊച്ച് ഇന്റർനെറ്റ് കണക്റ്റഡ് ആയുള്ള ഉപകരണങ്ങൾ ഉയർന്ന ഊർജ്ജക്ഷമത ഉള്ളതായിരിക്കുമെന്നതിനാൽ അതിലെ ബാറ്ററികൾ ഇടയ്ക്കീടെ മാറ്റേണ്ടതിനെക്കുറിച്ചോ റീ ചാർജ്ജ് ചെയ്യേണ്ടതിനെക്കുറിച്ചോ ചിന്തിക്കേണ്ട ആവശ്യമുണ്ടാകില്ല.

ഇതിനെല്ലാം അപ്പുറമായി ഇക്കാലത്ത് ഏറ്റവും വിലപിടിപ്പുള്ള ഒരു പ്രകൃതി വിഭവം ആയി കണക്കാക്കപ്പെടുന്ന ഇലക്ട്രോ മാഗ്നറ്റിക് സ്പെക്ട്രത്തിനെ ഒട്ടും പാഴാക്കാതെ അതിന്റെ പരമാവധി സാദ്ധ്യതകൾ ഉപയോഗപ്പെടുത്തുന്ന ആധുനിക സാങ്കേതിക വിദ്യകൾ ആയിരിക്കും അഞ്ചാം തലമുറ സെല്ലുലാർ നെറ്റ് വർക്കുകളിലേത്. നിലവിൽ വലിയ വെല്ലുവിളികളെ ആണ്‌ 5ജി സാങ്കേതിക വിദ്യകൾക്ക് നേരിടാനുള്ളത്. നിലവിലെ 4ജി നെറ്റ് വർക്കുകൾ ചവിട്ടൂപടിയായി ഉപയോഗിച്ചുകൊണ്ട് ഒരു പടിപടിയായുള്ള മാറ്റമാണ്‌ 5ജിയിലേക്ക് ഉണ്ടാവുക. ഇന്റർ നാഷണൽ ടെലികമ്യൂണിക്കേഷൻ യൂണിയന്റെ വർക്ക് ഗ്രൂപ്പ് ആയ 3GPP ആണ്‌ ഇതിനായുള്ള പൊതു മാനദണ്ഡങ്ങൾ ഉണ്ടാക്കുകയും വിലയിരുത്തുകയുമൊക്കെ ചെയ്തുകൊണ്ടിരിക്കുന്നത്. ഇതിന്റെ ഭാഗമായി 5G NR (5ജി ന്യൂ റേഡിയോ) എന്ന പേരിൽ 4ജിയിൽ നിന്നും 5ജിയിലേക്ക് നെറ്റ് വർക്കുകളെ ഉയർത്തിക്കൊണ്ടുവരാനുള്ള ശ്രമമാണ്‌ അദ്യപടിയായി ഇപ്പോൾ നടന്നു കൊണ്ടിരിക്കുന്നത്. ഇപ്പോൾ ലോകത്ത് പല രാജ്യങ്ങളിലും നിലവിൽ വന്ന 5ജി നെറ്റ് വർക്കുകൾ എല്ലാ 5G NR ആണ്‌. ഇവിടെ ഒരു കാര്യം മനസ്സിലാക്കേണ്ടത് ഈ പറഞ്ഞ 5GNR ൽ നൽകുന്ന അടിസ്ഥാന വേഗത്തേക്കാൾ കൂടൂതൽ വേഗമാർന്ന ഡേറ്റ നൽകുന്ന 4ജി നെറ്റ് വർക്കുകൾ നിലവിലുണ്ട് എന്നതാണ്‌. അതുകൊണ്ട് തന്നെ പതിവുപോലെത്തന്നെ 5ജിയുടെ കാര്യത്തിലും കുറച്ച് സാങ്കേതിക വിദ്യയും അതിലേറെ മാർക്കറ്റിംഗും ആണ്‌ പ്രമുഖ മൊബൈൽ കമ്പനികൾ എല്ലാം നടത്തുന്നത്.

ഒപ്റ്റിക്കൽ ഫൈബർ നെറ്റ്‌‌വർക്കുകൾ ശക്തമാക്കുകയും വ്യാപിപ്പിക്കുകയും ചെയ്യുക എന്നതാണ്‌ ഏത് രാജ്യത്തായാലും 5ജിയിലേക്കുള്ള ആദ്യ ചവിട്ടുപടി. വളരെ അധികം ചെലവു വരുന്നതും സമയമെടുക്കുന്നതും ആയതിനാൽ ഇന്ത്യയെപ്പോലെയുള്ള രാജ്യങ്ങളിൽ അതിനായി ഇനിയും വർഷങ്ങൾ എടുക്കും. നിലവിൽ തന്നെ വളരെ മെച്ചപ്പെട്ട ഒപ്റ്റിക്കൽ ഫൈബർ നെറ്റ് വർക്ക് ഉള്ള രാജ്യങ്ങളിൽ താരതമ്യേന 5ജി നടപ്പിൽ വരുത്തുന്നത് എളുപ്പമാണ്‌.

ഏതെല്ലാം സാങ്കേതിക വിദ്യകൾ ഏതെല്ലാം വെല്ലുവിളികളെ നേരിടാൻ എങ്ങിനെയെല്ലാം ആയിരിക്കും 5ജി നെറ്റ് വർക്കുകളിൽ ഉപയോഗിക്കുക എന്നതിനെക്കുറിച്ചുള്ള വിവരങ്ങൾ

****

ലോകത്തെ പ്രമുഖ വികസിത രാജ്യങ്ങളിലെല്ലാം 4ജി നെറ്റ് വർക്കുകൾ നിലവിൽ വരാൻ തുടങ്ങിയതിനു ശേഷം ആണ്‌ ഇന്ത്യയിൽ 3ജി തന്നെ തുടങ്ങിയത്. ഇടയ്ക്ക് ഇന്ത്യ 3ജിയിലേക്ക് പോകാതെ നേരിട്ട് 2ജിയിൽ നിന്നും 4ജിയിലേക്ക് പോകുമോ എന്നു വരെയുള്ള ചർച്ചകൾ ഉണ്ടായിരുന്നു. അതുണ്ടായില്ല എങ്കിലും 3ജി നിലവിൽ വന്ന് ഒട്ടും കാത്തിരിപ്പില്ലാതെ ഒന്നു രണ്ടു വർഷങ്ങൾക്കുള്ളിൽ തന്നെ 4ജിയും വരികയുണ്ടായി. എന്തായിരിക്കാം ഇതിനു കാരണം? ഇവിടെയാണ്‌ സ്പെക്ട്രത്തിന്റെ കളി വരുന്നത്. 3ജി നടപ്പിലാക്കാൻ ആവശ്യമായ 2 ഗിഗാഹെട്സ് സ്പെക്ട്രം കയ്യടക്കി വച്ചിരുന്നത് ഇന്ത്യൻ സായുധ സേനകൾ ആയിരുന്നു. അതായത് സായുധ സേനകളുടെ യൂണിറ്റുകൾ പരസ്പരം ആശയവിനിമയം നടത്താൻ ഉപയോഗിച്ചിരുന്ന നെറ്റ് വർക്ക് പ്രധാനമായും 2 ഗിഗാഹെട്സ് സ്പെക്ട്രത്തിൽ ഊന്നിയതായിരുന്നു. മിലിട്ടറിക്ക് ഒരു പകരം സംവിധാനം ഏർപ്പെടുത്താതെ ഇന്ത്യയിൽ 3ജി നെറ്റ് വർക്ക് കൊണ്ടുവരിക അസാദ്ധ്യമായിരുന്നു. അതിനാൽ മിലിട്ടറിയ്ക്ക് വേണ്ടി ആദ്യം ബി എസ് എൻ എലിന്റെ പിൻതുണയോടെ ഇന്ത്യയുടനീളം പ്രത്യേകമായി ഒപ്റ്റിക്കൽ ഫൈബർ നെറ്റ് വർക്കുകൾ ഉണ്ടാക്കി നൽകി മിലിട്ടറി ഉപയോഗിച്ചുകൊണ്ടിരുന്ന സ്പെക്ട്രം സ്വതന്ത്രമാക്കുവാൻ എടുത്ത കാലതാമസം ആണ്‌ ഇന്ത്യയിൽ 3ജി വൈകിച്ചത്. അപ്പോൾ 4ജിയോ?

സ്പെക്ട്രത്തിന്റെ കാര്യത്തിൽ 3ജിയും 4ജിയും തമ്മിൽ വലിയ വ്യത്യാസങ്ങൾ ഒന്നും ഇല്ല. 2 ഗിഗാ ഹെട്സിനു ചുറ്റും ചുറ്റിക്കറങ്ങുന്ന ഒരു സ്പെക്ട്രം ആണ്‌ 4ജിയുടേതിനും ആവശ്യമായി വരുന്നത് എന്നതിനാൽ ആ വഴിയ്ക്കുള്ള പ്രശ്നങ്ങൾ ഒഴിവായി. 3ജിയിൽ നിന്നും ഒറ്റയടിക്ക് അല്ല 4ജി വന്നത് 3.5 ജിയും 3.75 ജിയുമൊക്കെ അതിനു മുൻപും ഉണ്ടായിരുന്നു. 4ജിയും അതിന്റെ ലക്ഷ്യങ്ങളും സ്റ്റാൻഡേഡുകളുമൊക്കെ ITU പ്രഖ്യാപിച്ചപ്പോൾ തന്നെ പല മൊബൈൽ സേവനദാതാക്കളും തങ്ങളുടെ നെറ്റ് വർക്ക് 4ജി ആണെന്നൊക്കെ പരസ്യം ചെയ്ത് 3.75 ജി നെറ്റ് വർക്കുകളെ 4ജി ആയി അവതരിപ്പിച്ചുകൊണ്ടുള്ള ഒരു വിപണന തന്ത്രം കൂടി പയറ്റുകയുണ്ടായി. അതായത് ലോംഗ് ടേം എവല്യൂഷൻ എന്ന LTE സാങ്കേതിക വിദ്യകൾ യഥാർത്ഥത്തിൽ ITU വിന്റെ കണക്ക് പ്രകാരം 4ജി അല്ല എങ്കിലും പല സേവന ദാതാക്കളും അതിനെ 4ജി ആയിത്തന്നെ പരസ്യം ചെയ്തു. ITU വിഭാവനം ചെയ്ത നെറ്റ് വർക്ക് സ്പീഡ് LTE ക്ക് നൽകാവുന്ന പരിധിയിൽ അല്ലാ എന്നതാണ്‌ അതിനു കാരണം. അവസാനം കമ്പനികളുടെ നിർബന്ധത്തിനു വഴങ്ങിയാകണം LTE യെ 4ജി ആയി കണക്കാക്കാമെന്ന രീതിയിൽ മാനദണ്ഡങ്ങൾ പുതുക്കപ്പെട്ടു. 5ജിയുടെ കാര്യം വരുമ്പോഴും ഇതുപോലെയുള്ള കളികൾ ഒക്കെ നടക്കുന്നുണ്ടെങ്കിലും അതിൽ വലിയ വ്യത്യാസങ്ങൾ ഉണ്ട്.

ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന 4ജിയുടെ സാങ്കേതിക വിദ്യ LTE-Advanced ആണ്‌ ഇതിനെ 4G+ എന്നും 4.5G എന്നുമൊക്കെ വിളിക്കാറുണ്ട്. അതുപോലെ നാലാം തലമുറയിലെ ഏറ്റവും ആധുനിക സാങ്കേതിക വിദ്യയാണ്‌ LTE-Advanced Pro. ഇതിനെ 4.75 G, 4.9 G, Pre-5G എന്നൊക്കെ വിളിക്കാറുണ്ട്. എന്തൊക്കെ പേരിട്ട് വിളിച്ചാലും ഇതൊന്നും ഒരു 5ജി നെറ്റ് വർക്ക് ആകുന്നില്ല. സാങ്കേതിക വിദ്യകളിലെ പരിമിതികൾ കൊണ്ട് അത്ര എളുപ്പം 5ജി നെറ്റ് വർക്കുകൾ വിഭാവനം ചെയ്ത മാനദണ്ഡങ്ങൾ പ്രകാരം നടപ്പിലാക്കുക എളുപ്പമല്ലെന്നറിയാവുന്ന മൊബൈൽ സേവനദാതാക്കൾ വിപണിയിലെ 5ജി ജ്വരം മുതലെടുക്കാനായി പല തരം അടവുകളും പയറ്റി നോക്കുന്നു. 3.75ജി സാങ്കേതിക വിദ്യകളെ 4ജി ആക്കി വിപണനം ചെയ്തതുപോലെ 4.75 ജി ആയ LTE-Advanced Pro നെറ്റ് വർക്കുകളെ AT&amp;T നെറ്റ് വർക്ക് 5G Evolution എന്ന പേരിൽ പേരിട്ട് വിളിച്ച് മൊബൈലിലെ നെറ്റ് വർക്ക് ഇൻഡിക്കേറ്ററിൽ 5G എന്ന് വലുതായും അതിനോട് ചേർന്ന് ചെറിയ ഒരു E യും ചേർത്ത് 5GE എന്നു കാണിക്കുന്ന ഒരു സോഫ്റ്റ്‌‌വെയർ അപ്ഡേറ്റ് നൽകി. 5G യും 5G Evolution ഉം തമ്മിൽ യാതൊരു ബന്ധവുമില്ലെങ്കിലും ഉപഭോക്താക്കളെ തെറ്റിദ്ധരിപ്പിക്കുക തന്നെ ആയിരുന്നു ഇതിന്റെ ഉദ്ദേശം എന്നതിനാൽ അത് വലിയ വിമർശനങ്ങൾക്ക് വഴിവച്ചു.

4ജിയേക്കാൾ നൂറു മടങ്ങെങ്കിലും വേഗം, ചുരുങ്ങിയ സ്ഥലത്ത് ലക്ഷക്കണക്കിനു ഉപകരണങ്ങൾ, ഒരു മില്ലി സെക്കന്റിലും കുറവായ ലാറ്റൻസി, മൊബൈൽ ഉപകരണങ്ങളുടെ ഉന്നത ഊർജ്ജ ക്ഷമത, കൂടൂതൽ മെച്ചപ്പെട്ട സെപ്ക്ട്രം ഉപഭോഗം തുടങ്ങിയ സമഗ്ര മാറ്റങ്ങളോടെ എങ്ങിനെ ആയിരിക്കും 5ജി ലോകം കീഴടക്കാൻ പോകുന്നത്? അമേരിക്കയിൽ 5ജി വന്നു, ജപ്പാനിൽ 5ജി വന്നു, ഗൾഫ് രാജ്യങ്ങളിൽ വന്നു , ചൈനയിൽ 6ജിയും 7ജിയും വരാൻ പോകുന്നു എന്നൊക്കെ കേൾക്കുമ്പോൾ നമ്മൾ ഏതോ ശിലായുഗത്താണോ ജീവിക്കുന്നത് എന്നൊരു തോന്നൽ സ്വാഭാവികമായും ഉണ്ടായേക്കാം. അത്രയ്ക്ക് ആശങ്കപ്പെടേണ്ട കാര്യമൊന്നുമില്ല. 5ജി ഉപഭോക്താക്കളിലേക്ക് അതിന്റേതായ അർത്ഥത്തിൽ എത്താൻ നിലവിലെ സാഹചര്യത്തിൽ ഇന്ത്യയിൽ എന്നല്ല ലോകത്തെ അതി വികസിത രാജ്യങ്ങളിൽ പോലും വലിയ കടമ്പകൾ ആണ്‌ കടക്കാനുള്ളത്.

ഇതര കമ്യൂണിക്കേഷൻ സാങ്കേതിക വിദ്യകളിൽ നിന്നും വേറിട്ട് പലതരം വെല്ലുവിളികളാണ്‌ മൊബൈൽ കമ്യൂണിക്കേഷൻ സാങ്കേതിക വിദ്യകൾക്കുള്ളത്. അതിൽ ഒന്ന് ഡേറ്റ ( വിശാലാർത്ഥത്തിൽ ആണ്‌ ഡേറ്റ എന്ന് ഉപയോഗിച്ചത്. ഡിജിറ്റൽ ആയിക്കഴിഞ്ഞാൽ അതിനു ശബ്ദമെന്നോ ചിത്രമെന്നൊ വീഡീയോ എന്നോ ഉള്ള വ്യത്യാസമൊന്നുമില്ലാത്തതിനാൽ) ഒരു സ്ഥലത്തു നിന്നും മറ്റൊരു സ്ഥലത്തേയ്ക്ക് വയർ ഇല്ലാതെ എത്തിക്കാൻ അദൃശ്യമെങ്കിലും ചില പ്രത്യേക പാതകൾ ആവശ്യമാണ്‌. ആ പാതകൾ ആണ്‌ വ്യത്യസ്ത ഫ്രീക്വൻസി ഉള്ള ഇലക്ട്രോ മാഗ്നറ്റിക് തരംഗങ്ങൾ . ഈ പാതകളിലേക്ക് ഡാറ്റയെ വണ്ടി കയറ്റി വിടുന്ന പ്രക്രിയയാണ്‌ മോഡുലേഷൻ എന്ന പ്രക്രിയ. കൂടുതൽ വേഗതയിൽ ഡാറ്റ സഞ്ചരിക്കണമെങ്കിൽ എന്തെല്ലാം ആവശ്യമാണ്‌? റോഡിന്റെ വീതി കൂട്ടണം, കൂടുതൽ വാഹനങ്ങളിൽ ഒരേ സമയത്ത് ഡാറ്റ നിറച്ച് വിടണം, കൂടുതൽ വേഗതയുള്ള വാഹനങ്ങൾ ഉപയോഗിക്കണം, കൂടുതൽ വലിയ വാഹനങ്ങൾ ഉപയോഗിക്കാൻ പറ്റുമോ എന്ന് നോക്കണം. ഇവിടെയൊക്കെ പ്രായോഗിക പരിമിതികൾ ഇല്ലേ? റോഡിനെ ഫ്രീക്വൻസി സ്പ്ക്ട്രം ആയിത്തന്നെ ഒന്ന് ഉപമിച്ചു നോക്കുക, നിശ്ചിത വീതിയിൽ കൂടൂതൽ റോഡ് നിർമ്മിക്കാൻ പറ്റുമോ?

അതുപോലെത്തന്നെയാണ്‌ സ്പ്ക്ട്രത്തിന്റെ കാര്യവും. അതിനാൽ നമ്മൾ സാധാരണഗതിയിൽ റോഡിലൂടെയുള്ള ഗതാഗതം സുഗമമാക്കി കൂടുതൽ വാഹനങ്ങൾ ഉള്ള റോഡിലൂടെ ഓടിക്കാൻ എന്തെല്ലാമാണ്‌ ചെയ്യാറ്‌ അതുപോലെയുള്ള മാർഗ്ഗങ്ങളെല്ലാം ഇവിടെയും ആവശ്യമായി വരുന്നു. 4 ജി യുടെ കാര്യത്തിൽ വിശാലമായ ഫ്രീക്വൻസി സ്പെക്ട്രം അനുവദിക്കപ്പെട്ടിട്ടുണ്ട്. അതായത് 2000 മെഗാ ഹെട്സ് മുതൽ 8000 മെഗാ ഹെട്സ് വരെ ഫ്രീക്വൻസികൾ ഉപയോഗിച്ചുള്ള ഏത് സാങ്കേതിക വിദ്യകളും വികസിപ്പിക്കാം. പക്ഷേ കാര്യം നടക്കണമെന്ന് മാത്രം. ഇവിടെയാണ്‌ മലമ്പ്രദേശങ്ങളിലൂടെ റോഡ് വെട്ടുന്നതുപോലെയുള്ള പരിമിതികൾ വില്ലനാകുന്നത്. ഫ്രീക്വൻസി കൂടുന്തോറും അതനുസരിച്ചുള്ള പ്രശ്നങ്ങളും കൂടിക്കൂടി വരുന്നു. അതായത് തടസ്സങ്ങളെ മറികടക്കാൻ കഴിയാതെ വരുന്നു, ട്രാൻസ്മിറ്ററും റിസീവറും മുഖാമുഖം നിൽക്കേണ്ടതായി വരുന്നു, അങ്ങനെ പല വിധ പ്രശ്നങ്ങൾ തലപൊക്കുന്നതിനാൽ നിലവിൽ ഉള്ള ഫ്രീക്വൻസികൾ ഉപയോഗിച്ച് തന്നെ പരമാവധി ഡാറ്റ വേഗത്തിൽ എങ്ങനെ കൈമാറ്റം ചെയ്യാൻ കഴിയും എന്ന രീതിയിലുള്ള ഗവേഷണങ്ങളാണ്‌ നടക്കുന്നത്.

മൊബൈൽ കമ്യൂണിക്കേഷനെ സംബന്ധിച്ചിടത്തോളം ഡാറ്റയുടെ ഒഴുക്കിനെ സ്വാധീനിക്കുന്ന രണ്ട് സാങ്കേതിക പ്രക്രിയകൾ ആണ്‌ മോഡുലേഷനും മൾട്ടിപ്പിൾ ആക്സസും. ഇതിൽ മോഡുലേഷൻ എന്നാൽ ഡിജിറ്റൽ ഡാറ്റയെ ഹൈ ഫ്രീക്വൻസി വണ്ടി കയറ്റി വിടുന്ന പ്രക്രിയ. ഈ പ്രക്രിയയിൽ കാലോചിതമായി വിപ്ലവകരമായ സാങ്കേതിക വിദ്യകൾ ആവിഷ്കരിക്കപ്പെട്ടിട്ടുണ്ട്. ക്വാഡ്രേച്ചർ ആമ്പ്ലിറ്റ്യൂഡ് മോഡുലേഷൻ (QAM) എന്ന നൂതനമായ ഒരു മോഡുലേഷൻ സമ്പ്രദായമാണ്‌ നാലാം തലമുറ മൊബൈൽ കമ്യൂണിക്കേഷൻ സംവിധാനത്തിൽ ഉപയോഗപ്പെടുത്തുന്നത്. ഇതിനു തന്നെ ഒരേ സമയം എത്ര അളവ് ഡാറ്റയെ വണ്ടിയിൽ കയറ്റുന്നു എന്നതിന്റെ അടിസ്ഥാനത്തിൽ തരം തിരിക്കപ്പെട്ടിരിക്കുന്നു. 16 QAM, 64 QAM, 256QAM അങ്ങനെ വിവിധ വിഭാഗങ്ങൾ. അതിന്റെയൊന്നും കടുകട്ടിയായ സാങ്കേതിക ഉള്ളുകള്ളികളിലേക്ക് കടക്കാൻ ഉദ്ദേശിക്കുന്നില്ല എങ്കിലും ഇത്രമാത്രം അറിയുക ഒരേ സമയം കൂടുതൽ ബിറ്റുകളെ മോഡുലേറ്റ് ചെയ്യാനും അതുപോലെത്തെന്ന റിസീവറിൽ അതനുസരിച്ച് ഡീമോഡുലേറ്റ് ചെയ്യാനും കഴിയുന്ന ഒരു സംവിധാനമാണിത്. കപ്പലുകളിൽ കണ്ടൈനറുകൾ വഴി അടുക്കും ചിട്ടയോടെയും സാധനങ്ങൾ കയറ്റുന്നില്ലേ അതിന്റെയൊക്കെ മറ്റൊരു രൂപം. ഇതര കമ്യൂണിക്കേഷൻ സംവിധാനങ്ങളിൽ നിന്നും വ്യത്യസ്തമായി മൊബൈൽ കമ്യൂണിക്കേഷനുള്ള പ്രധാന വെല്ലുവിളി ഒരേ സമയം ഒരേ സ്ഥലത്ത് ധാരാളം ആളുകൾക്ക് തുടർച്ചയായി തടസ്സമില്ലാതെ ആശയ വിനിമയം നടത്താൻ കഴിയണം എന്നതാണ്‌. അതിനായി TDMA,FDMA,CDMA തുടങ്ങിയ സാങ്കേതിക വിദ്യകൾ ഉപയോഗിച്ചിരുന്നു (അതിനെക്കുറിച്ച് വിശദമായി ഒന്നു രണ്ട് പോസ്റ്റുകൾ ഇട്ടിട്ടുണ്ട് അത് കമന്റായി ചേർക്കാം). അതിനൊക്കെ ഒരു പരിധിയിൽ കൂടുതൽ ഫലപ്രദമായി ഒന്നിലധികം പേർക്ക് ഉള്ള സ്പെക്ട്രം ഉപയോഗിച്ച് ഒരേ സമയം ഡാറ്റ നൽകാൻ കഴിയാതെ വന്നപ്പോൾ ആവിഷ്കരിക്കപ്പെട്ട ഒരു സാങ്കേതികവിദ്യകളാണ്‌ OFDM (ഓർത്തൊഗണൽ ഫ്രീക്വൻസി ഡിവിഷൻ മൾട്ടിപ്ലക്സിംഗ്) , OFDMA (ഓർത്തൊഗണൽ ഫ്രീക്വൻസി ഡിവിഷൻ മൾട്ടിപ്പിൾ ആക്സസ് )ഉം അവയുടെ വകഭേദങ്ങളും. അതിന്റെയും സാങ്കേതിക വിദ്യകളിലേക്ക് കടക്കുന്നില്ല. എങ്കിലും ഒരു ഉദാഹരണത്തിലൂടെ ഏകദേശ ധാരണ നൽകാൻ ശ്രമിക്കാം..

നേരത്തെ സ്പെക്ട്രത്തെ റോഡിനോടാണല്ലോ ഉപമിച്ചത്. റോഡിൽ വാഹന ഗതാഗതം സുഗമമാക്കാനും അപകടം ഒഴിവാക്കാനുമൊക്കെ ലേനുകൾ ഉണ്ടാക്കാറുണ്ടല്ലോ പക്ഷേ ഉള്ള റോഡിൽ തന്നെ നാലു വരിയും ആറു വരിയുമൊക്കെ ആയാൽ അതോടെ വീതി തികയാതെ വരില്ലേ? ആ സാഹചര്യത്തിൽ വീണ്ടും തിരക്ക് വർദ്ധിച്ചാൽ എന്തു ചെയ്യും. ഉള്ള റോഡിനു മുകളിലായി ബഹുനിലകളിലായി ആകാശാപ്പാതകൾ നിർമ്മിക്കുക. ഏകദേശം സമമായ ഒരു സാങ്കേതിക വിദ്യയാണ്‌ OFDM ഉം. ഉള്ള ഫ്രീക്വൻസി ബാൻഡിനെ കൊച്ചു കൊച്ച് ചെറിയ പാതകളാക്കി മാറ്റുകയും അവ പരസ്പരം കൂട്ടി മുട്ടാത്ത രീതിയിൽ വിവിധ നിലകളിൽ ക്രമീകരിക്കുകയും ചെയ്യുന്ന ഒരു രീതി. ഇത്തരത്തിൽ OFDM, QAM സാങ്കേതിക വിദ്യകൾ ഉപയോഗിച്ച് നാലാം തലമുറ മൊബൈൽ കമ്യൂണിക്കേഷൻ ഉദ്ദേശിച്ച വേഗതയുടെ അടുത്ത് എത്താൻ കഴിയുന്നു. പക്ഷേ‌ അതുകൊണ്ട് മാത്രം മതിയാകുന്നില്ല. ഇനിയും ബഹുദൂരം മുന്നോട്ട് പോകാനുണ്ട്. അതിനായി മറ്റൊരു സാങ്കേതിക വിദ്യ കൂടി ഇതിനോട് കൂട്ടിച്ചേർത്തു. അതാണ്‌ MIMO (മൾട്ടിപ്പിൾ ഇൻപുട് മൾട്ടിപ്പിൾ ഔട്പുട്ട്) സാധാരണ ഗതിയിൽ ഒരു ട്രാൻസ്മിറ്ററും ഒരു റിസീവറും തമ്മിലുള്ള റേഡിയോ കമ്യൂണിക്കേഷനിൽ ട്രാൻസ്മിറ്ററിലും റിസീവറിലും ഓരോ‌ ആന്റിനകൾ വച്ചേ ഉണ്ടാകൂ. പക്ഷേ ഈ പുതിയ സാങ്കേതിക വിദ്യയിൽ ഒന്നിലധികം ആന്റിനകൾ ട്രാൻസ്മിറ്ററുകളിലും റിസീവറുകളിലും ഉപയോഗിക്കുന്നു. അതുകൊണ്ട് എന്താണ്‌ ഗുണം? ഒരേ സമയത്ത് തന്നെ കൂടുതൽ ഡേറ്റ ട്രാൻസ്മിറ്ററിൽ നിന്നും റിസീവറിലേക്ക് എത്തിക്കാൻ കഴിയുന്നു. അതായത് പാലക്കാടു നിന്നും തൃശൂരേക്ക് ആയിരം ചാക്ക് അരി എത്തിക്കണമെന്ന് കരുതുക. നിലവിൽ ഒരു ട്രക്കിലായി കയറ്റി വിട്ടാൽ അത് കുതിരാൻ കയറ്റത്തിലെ ട്രാഫിക് ബ്ളോക്കിൽ കുടുങ്ങി എത്തുമ്പോഴേക്കും ധാരാളം സമയം നഷ്ടമാകും. അതിനൊരു പ്രതിവിധിയായി നാലു ട്രക്കുകളിലായി വെവ്വേറെ വഴികളിലൂടെ ഇതേ അരി ലോഡ് ചെയ്ത് കയറ്റി വിടുക. അതോടെ വിവിധ വഴികളിലൂടെ ആണെങ്കിലും കുറഞ്ഞ സമയത്തിനുള്ളിൽ തന്നെ ആവശ്യമായ അളവിലുള്ള സാധനം ലക്ഷ്യസ്ഥാനത്ത് എത്തിക്കാൻ കഴിയുന്നു. ഇതിന്റെ ഒരു ഡിജിറ്റൽ രൂപമാണ്‌ MIMO. ഒന്നിൽ അധികം ട്രാൻസ്മിറ്റർ ആന്റിനകൾ വഴി ഡേറ്റ അയക്കുന്നു. റിസീവറിൽ ഒന്നിലധികം ആന്റിനകൾ ഇത് സ്വീകരിക്കുന്നു ഫലത്തിൽ കൂടുതൽ വേഗതയേറിയ ഡറ്റാ കൈമാറ്റം., ട്രാൻസ്മിറ്ററും റിസീവറും 2 ആന്റിനകൾ ആണുപയോഗിക്കുന്നത് എങ്കിൽ അതിനെ 2x2 MIMO സിസ്ഗം എന്നു വിളിക്കുന്നു . ട്രാന്സ്മിറ്ററിലും റിസീവറിലും 4 ആന്റിനകൾ വച്ചാണ്‌ ഉപയോഗിക്കുന്നതെങ്കിൽ അതിനെ 4x4 മൈമോ എന്ന് വിളിക്കുന്നു.

പ്രത്യേകം ലൈസൻസ് വേണ്ടാത്ത ഒരു വിഭാഗം ഫ്രീക്വൻസികൾ ഉണ്ട്. അതായത് 2.4 GHz, 3.6 GHz, 4.9 GHz, 5 GHz, 5.9 GHz and 60 GHz തുടങ്ങിയ ഫ്രീക്വൻസികൾ വൈഫൈയ്ക്ക് ആയി പ്രത്യേകം ലൈസൻസ് ഒന്നും ആവശ്യമില്ലാതെ ആർക്കും ഉപയോഗിക്കാൻ അനുവാദമുള്ളതാണ്‌. പക്ഷേ ട്രാൻസ്മിഷൻ പവർ പരിമിതപ്പെടുത്തിയിരിക്കണം എന്നു മാത്രം. ഇത്തരത്തിൽ ലൈസൻസ് വേണ്ടാത്ത വൈഫൈ സ്പെക്ട്രത്തിന്റെ ഭാഗങ്ങൾ കൂടി ഉപയോഗപ്പെടുത്തി കൂടുതൽ വേഗതയേറിയ 4ജി സേവനങ്ങൾ നൽകുന്ന ഒരു സാങ്കേതിക വിദ്യ കൂടി ഉണ്ട്. Licensed Assisted Access (LAA) എന്ന പേരിൽ ആണ്‌ ഇത് അറിയപ്പെടുന്നത്.

ഇപ്പോൾ പറഞ്ഞത് എല്ലാം 4ജിയുടെ കാര്യം ആണ്‌. 5ജിയിലേക്ക് എത്താൻ ഒരു ആമുഖം ആയി പറഞ്ഞു എന്നേ ഉള്ളൂ. അതായത് 4ജിയിൽ എന്തൊക്കെ സാങ്കേതിക വിദ്യകൾ ആണ്‌ ഉപയോഗിക്കുന്നതെന്ന് ഒരു ഏകദേശ ധാരണ കിട്ടാൻ വേണ്ടി മാത്രം. 4ജിയിൽ ഉപയോഗിക്കുന്ന മൈമോയെക്കുറിച്ച് ധാരണയുണ്ടായാലല്ലേ 5ജിയിൽ ഉപയോഗിക്കുന്ന മാസീവ് മൈമോയെക്കുറിച്ച് കേട്ടാൽ എന്തെങ്കിലുമൊക്കെ മനസ്സിലാകൂ.. അതിനെക്കുറിച്ചെല്ലാം നാളെ പറയാം.

**

കഴിഞ്ഞ ഭാഗങ്ങളിൽ 4ജിയിൽ നിന്നും 5ജിയിലേക്കുള്ള യാത്രയിൽ നാലാം തലമുറയിൽ ഉപയോഗിക്കുന്ന പ്രധാന സാങ്കേതിക വിദ്യകളെക്കുറിച്ചാണല്ലോ പറഞ്ഞത്. ഇതിൽ ഇനിയും നമ്മുടെ നാട്ടിൽ എത്താത്ത, ഇനി എത്തുമോ എന്നറിയാത്ത 4ജിയുടെ തന്നെ പല ഫീച്ചറുകളും ഉണ്ട്. സാങ്കേതികമായും സാമ്പത്തികമായും നിയമപരമായുമൊക്കെ ഉള്ള പല കുപ്പിക്കഴുത്തുകളും കാരണം അവയെല്ലാം നമ്മുടെ നാട്ടിലേക്ക് എത്തിക്കോളണം എന്നില്ല. 4ജിയെ അപേക്ഷിച്ച് നൂറു മടങ്ങ് വേഗതയുള്ളതും പത്തിലൊന്ന് ലാറ്റൻസിയുള്ളതും ലക്ഷക്കണക്കിന് ഉപകരണങ്ങളെ ഒരേ സമയം താങ്ങാൻ കഴിയുന്നതുമൊക്കെയായ അഞ്ചാം തലമുറ മൊബൈൽ നെറ്റ് വർക്കുകളിൽ എന്തെല്ലാം സാങ്കേതിക വിദ്യകൾ ആയിരിക്കും ഉപയോഗിക്കാൻ പോകുന്നത്?

മൊബൈൽ നെറ്റ് വർക്കുകൾ തുടങ്ങിയ കാലത്ത് ഓരോ രാജ്യങ്ങളിലും അവരവരുടേതായ സാങ്കേതിക വിദ്യകൾ ഉപയോഗിച്ച് ആയിരുന്നു നെറ്റ് വർക്കുകൾ സ്ഥാപിച്ചിരുന്നത് എന്നതിനാൽ ആഗോള തലത്തിൽ ഇത് പിന്നീട് പല പ്രശ്നങ്ങളും നേരിട്ടു. രണ്ടാം തലമുറയും കഴിഞ്ഞ് മൂന്നാം തലമുറ വിഭാവനം ചെയ്യപ്പെട്ടപ്പോൾ ആണ്‌ ലോകത്ത് എല്ലായിടത്തും ഏകദേശം ഒരേ തരത്തിലുള്ള സാങ്കേതിക വിദ്യകൾ ഉപയോഗിക്കാൻ കഴിയും വിധം പരസ്പരം ഒത്തൊരുമിച്ച് ചില പൊതു മാനദണ്ഡങ്ങൾക്കനുസരിച്ച് പ്രവർത്തിക്കേണ്ടതുമായ ആവശ്യകതയെക്കുറിച്ച് സാങ്കേതിക ലോകം ചിന്തിച്ചു തുടങ്ങിയത് അങ്ങനെ ആണ്‌ ഇന്റർനാഷണൽ ടെലി കമ്യൂണിക്കേഷൻ യൂണിയൻ IMT 2000 എന്ന പേരിൽ 3ജി നെറ്റ് വർക്കുകൾക്കായി പൊതു മാനദണ്ഡങ്ങളും അവ നടപ്പിലാക്കാൻ വർക്ക് ഗ്രൂപ്പുകളുമൊക്കെ തുടങ്ങിയത്. 3ജിയുടെ കാര്യത്തിലും പൊതുവേ അമേരിക്കയും ദക്ഷിണകൊറിയയുമൊക്കെ ചേർന്ന ചില രാജ്യങ്ങളിൽ ഒരു സാങ്കേതിക വിദ്യയും ജി എസ് എം ഉപയോഗിക്കുന്ന യൂറോപ്യൻ - ഏഷ്യൻ രാജ്യങ്ങളിൽ മറ്റൊരു സാങ്കേതിക വിദ്യയുമാണ്‌ വളർന്നു വന്നത്. നാലാം തലമുറയായ 4ജിയിൽ എത്തിയതോടെ ഈ അകൾച്ചയും ഇല്ലാതെ ലോകത്തെ എല്ലാ രാജ്യങ്ങളിലും LTE പൊതു സാങ്കേതിക വിദ്യ ആയി സ്വീകരിക്കപ്പെട്ടു. ഇപ്പോൾ 5ജിയും അതേ പാതയിൽ തന്നെയാണ്‌. ഇലക്ടോണിക് ഉപകരണങ്ങളുടെ നിർമ്മാതാക്കളൂം മൊബൈൽ നെറ്റ് വർക്ക് കമ്പനികളുമൊക്കെ ചേർന്നുള്ള 3GPP എന്ന ഇന്റർനാഷണൽ ടെലി കമ്യൂണിക്കേഷൻ യൂണിയന്റെ വർക്ക് ഗ്രൂപ്പ് ആണ്‌ ഏതെല്ലാം സാങ്കേതിക വിദ്യകൾ എങ്ങനെയെല്ലാം പൊതു മാനദണ്ഡങ്ങൾക്കനുസരിച്ച് ഉപയോഗിക്കണം എന്ന് തീരുമാനമെടുക്കുന്നത്. 5ജി മാനദണ്ഡങ്ങൾ IMT2020 എന്ന പേരിൽ ആണ്‌ അറിയപ്പെടുന്നത്. അതായത് 2020 ആകുമ്പോഴെങ്കിലും നിലവിൽ വരേണ്ട അഞ്ചാം തലമുറ മൊബൈൽ നെറ്റ്‌‌വർക്കുകൾക്കുള്ള പൊതു മാനദണ്ഡങ്ങൾ.

ലോകത്തെ ഏറ്റവും വലിയ ബിസിനസ്സുകളിൽ ഒന്നാണ്‌ മൊബൈൽ ഫോണുകളും മൊബൈൽ നെറ്റ് വർക്ക് സേവനങ്ങളും എന്നതിനാൽ ഉപഭോക്താക്കളെക്കൊണ്ട് പുതിയ മൊബൈൽ ഫോണുകൾ വാങ്ങിപ്പിക്കുക എന്ന ശ്രമകരമായ ജോലി ചെറിയ ചെറിയ ഫീച്ചറുകൾ ചേർത്തതുകൊണ്ട് മാത്രം ആകുന്നില്ല. അതിനാൽ എത്രയും പെട്ടന്ന് 5ജി നെറ്റ് വർക്കുകൾ നിലവിൽ വരുന്നത് മൊബൈൽ നെറ്റ് വർക്ക് ഫീൽഡിൽ ബിസിനസ് ചെയ്യുന്നവരെ സംബന്ധിച്ചിടത്തോളം പരമപ്രധാനമാണ്‌. IMT 2020 പ്രകാരം നെറ്റ് വർക്കുകളെ അഞ്ചാം തലമുറയിലേക്ക് ഒന്ന് ഇരുട്ടീ വെളുക്കുമ്പോഴേയ്ക്കും മാറ്റിയെടുക്കാൻ കഴിയുന്ന സാങ്കേതിക വിദ്യകൾ ഒന്നും തന്നെ വികസിപ്പിക്കപ്പെട്ടിട്ടില്ല എന്നതിനാലും നിലവിലെ നെറ്റ് വർക്കുകളെ ഉപേക്ഷിക്കുക സാദ്ധ്യമല്ല എന്നതിനാലും ഇപ്പോൾ ഉള്ള 4ജി നെറ്റ് വർക്കുകളെ നിലനിർത്തിക്കൊണ്ട് അവയിൽ ചില മാറ്റങ്ങൾ വരുത്തി 5ജി നടപ്പിലാക്കുക എന്ന നയം ആണ്‌ 3GPP സ്വീകരിച്ചിരിക്കുന്നത്. അതിനായി ഉണ്ടാക്കിയിരിക്കുന്ന സ്റ്റാൻഡേഡ് ആണ്‌ 5G New Radio അഥവ 5GNR.

4ജി മൊബൈൽ ബ്രോഡ് ബാൻഡ് ആണെങ്കിൽ 5ജിയെ enhanced Mobile Broadband (eMMB) എന്നാണ്‌ വിളിക്കുന്നത്. 4ജിയിൽ യന്ത്രങ്ങൾ യന്ത്രങ്ങളുമായി നേരിട്ട് നടത്തുന്ന ആശയവിനിമയം (Machine Type Communication (MTC) ഉണ്ടായിരുന്നു എങ്കിലും അത് പരിമിതമായിരുന്നു മെഷീൻ ടു മെഷീൻ (M2M) കമ്യൂണിക്കേഷൻ പരിമിതമായ തോതിൽ ഉണ്ടായിരുന്നു എങ്കിൽ 5ജിയിൽ വളരെ കൂടുതൽ ആയിരിക്കുകയും ഓരോ കൊച്ചുകൊച്ച് മെഷീനുകൾക്കും സ്വന്തമായി ഒരു വിലാസം ഉണ്ടാവുകയും അവ പരസ്പരം മനുഷ്യ ഇടപെടലില്ലാതെ പരസ്പരം ആശയവിനിമയം നടത്തുകയും ചെയ്യുന്നു. അതുകൊണ്ട് ഇതിനെ massive MTC (‌mMTC) എന്നു വിളിക്കാം. അടുത്തത് അൾട്രാ റിലയബിൾ ലോ ലാറ്റൻസി കമ്യൂണിക്കേഷൻ. ( UR LLC).

ഈ പറഞ്ഞതൊക്കെ അതിന്റെ പൂർണ്ണ അർത്ഥത്തിലോ അതിനടുത്തോ ഒക്കെ എത്താൻ ഇനിയും ബഹുദൂരം മുന്നോട്ട് പോകാനുണ്ട്. എല്ലാ മൊബൈൽ നെറ്റ് വർക്കുകൾക്കും ഒരു ബാക് എൻഡ് നെറ്റ് വർക്ക് കൂടി ഉണ്ടെന്ന് അറിയാമല്ലോ. അതായത് മൊബൈൽ ടവറുകളെ പരസ്പരം ബന്ധിപ്പിച്ചുകൊണ്ടുള്ള ഒരു നെറ്റ് വർക്ക്. ഈ നെറ്റ് വർക്ക് രണ്ടു തരത്തിൽ ആണുള്ളത് ഒന്ന്- ഒപ്റ്റിക്കൽ ഫൈബർ ഉപയോഗിച്ചുകൊണ്ടുള്ളത് - രണ്ട് മൈക്രോ വേവ് ലിങ്കുകൾ ഉപയോഗിച്ചുള്ളത്. ഇതിൽ ഒപ്റ്റിക്കൽ ഫൈബർ കേബിൾ ബാക് ഹോൾ നെറ്റ് വർക്കുകൾ ആണ്‌ ഏറ്റവും കാര്യക്ഷമം എങ്കിലും ഉയർന്ന ചെലവു കാരണവും എല്ലായിടത്തും ഒപ്റ്റിക്കൽ ഫൈബർ കേബിളുകൾ ഉപയോഗിക്കുന്നതിലെ പ്രായോഗിക വിഷമതകൾ കാരണവും ഇന്ത്യയുൾപ്പെടെ മിക്ക രാജ്യങ്ങളിലും മൈക്രോ വേവ് ലിങ്കുകൾ ആണ്‌ കൂടൂതലായും സെക്കന്ററി ബാക് ഹോൾ നെറ്റ് വർക്ക് ആയി ഉപയോഗിക്കുന്നത്. ഇന്ത്യയിൽ മൊത്തം പ്രൈമറി / സെക്കന്ററി ബാക്ക് ഹോൾ നെറ്റ് വർക്കുകൾ എടുത്ത് പരിശോധിച്ചാൽ ഇപ്പോഴും ഒപ്റ്റിക്കൽ ഫൈബർ നെറ്റ് വർക്ക് 25 ശതമാനം മാത്രമേ വരുന്നുള്ളൂ. മൈക്രോ വേവ് ലിങ്കുകളുടെ പ്രധാന പ്രശ്നം ഡേറ്റ കൈമാറുന്നതിലുള്ള കപ്പാസിറ്റി ആണ്‌. പൊതുവേ 6GHz മുതൽ 42 GHz വരെ ആണ്‌ മൈക്രോവേവ് ലിങ്കുകൾക്ക് നിലവിൽ ഉപയോഗിച്ചു വരുന്നത്. ഈ ബാൻഡിലുള്ള പരമാവധി ഡാറ്റാ റേറ്റ് 5 Gbps ആണ്‌. പക്ഷേ അതിനു മുകളിൽ ഉള്ള മില്ലീ മീറ്റർ വേവ് ബാൻഡുകളിൽ മൈക്രോ വേവ് ലിങ്കുകൾക്കും 10 Gbps മുതൽ 100 Gbps വരെ ശേഷി കൈവരുന്നു. നിലവിൽ ഇന്ത്യയുൾപ്പെടെയുള്ള രാജ്യങ്ങളിലെല്ലാം 6 മുതൽ 42 ഗിഗാഹ്ട്സ് ബാൻഡ് ആണ്‌ മൈക്രോവേവ് ലിങ്കുകൾക്ക് ഉപയോഗപ്പെടുത്തുന്നത് എന്നതിനാൽ 5ജിയുടെ കാര്യത്തിൽ ഇത് മതിയാകാതെ വരുന്നു. 3ജിയിൽ നിന്നും 4ജിയിലേക്ക് മാറിയപ്പോൾ നിലവിൽ ഉണ്ടായിരുന്ന മൊബൈൽ സർവീസ് പ്രൊവൈഡർമ്മാർക്കൊന്നും അവരുടെ ബാക് ഹാൾ നെറ്റ്‌‌വർക്കുകളിൽ കാര്യമായ മാറ്റങ്ങൾ വരുത്തേണ്ടി വന്നില്ല എങ്കിൽ 5ജിയുടെ കാര്യത്തിൽ അത് നടക്കില്ല. ബാക് എൻഡ് ഒപ്റ്റിക്കൽ നെറ്റ്‌‌വർക്കുകളും മൈക്രോ വേവ് ലിങ്കുകളുമെല്ലാം പുതുക്കേണ്ടതായി വരും. ഇത് വളരെ വളരെ സാമ്പത്തിക ബാദ്ധ്യത വരുത്തി വയ്ക്കുന്നതും സമയമെടുക്കുന്നതും ആയതിനാൽ ഉടൻ തന്നെ 5ജി അതിന്റെ വിഭാവനം ചെയ്യപ്പെട്ട തലത്തിലേക്ക് എത്തിച്ചേരണമെന്നില്ല. അപ്പോൾ നിലവിൽ ഉടൻ എന്തായിരിക്കും ഉണ്ടാകാൻ പോകുന്നത്? ബാക്ഹോൾ നെറ്റ്‌‌വർക്കുകളിൽ കാര്യമായ മാറ്റങ്ങൾ വരുത്താതെ റേഡിയോ സിസ്റ്റത്തിൽ മാത്രം ആധുനിക കമ്യൂണിക്കേഷൻ സാങ്കേതിക വിദ്യകൾ ഉപയോഗിച്ച് 5ജി വിഭാവനം ചെയ്ത ചില കാര്യങ്ങളുടെ എങ്കിലും അടുത്തെങ്കിലും എത്താൻ നോക്കുക എന്നതാണ്‌ ഇപ്പോൾ ലോകത്തെല്ലാ രാജ്യങ്ങളിലും 5GNR ന്റെ ആദ്യ ഘട്ടത്തിലൂടെ ലക്ഷ്യമിടുന്നത്.

5G NR അതായത് 5ജി ന്യൂ റേഡിയോ എന്ന പേരു കേൾക്കുമ്പോൾ തന്നെ മനസ്സിലാകും ഇത് തികച്ചും 5ജിയിലെ വയർലെസ് ഭാഗമായ റേഡിയോയുമായി മാത്രം ബന്ധപ്പെട്ടതാണെന്ന്. നമ്മൂടെ മൊബൈൽ ഫോണിലും മൊബൈൽ ടവറിലുമൊക്കെ വയർ ലെസ് ആയി കമ്യൂണിക്കേഷൻ സാദ്ധ്യമാകുന്ന ട്രാൻസ്മിറ്ററും, റിസീവറും ആന്റിനയും അതിനെ ട്യൂൺ ചെയ്യുന്ന സോഫ്റ്റ് വെയറുകളൂം സിഗ്നൽ പ്രോസസ്സിംഗ് സംവിധാനങ്ങളുമൊക്കെ അടങ്ങിയ റേഡിയോ എന്ന ഭാഗത്തെ ആധുനിക സാങ്കേതിക വിദ്യകൾ ഉപയോഗിച്ച് പരമാവധി ഊർജക്ഷമവും കാര്യക്ഷമവുമാക്കി അഞ്ചാം തലമുറയിലേക്ക് ഉയർത്തുന്നതാണ്‌ 5ജി ന്യൂ‌റേഡിയോയിലൂടെ ഉദ്ദേശിക്കുന്നത്. ഇവിടെ 5ജി ന്യൂ റേഡിയോയെ രണ്ടായി തരം തിരിക്കാം. ഒന്ന് നിലവിലെ 4ജി സാങ്കേതികവിദ്യയോട് ചേർന്നു നിന്നുകൊണ്ട് കാര്യമായ മാറ്റങ്ങൾ വരുത്താതെ 1 മുതൽ 6 ഗിഗാഹെട്സ് സ്പെക്ട്രം ഉപയോഗിച്ച് വിഭാവനം ചെയ്യുന്ന നൊൺ സ്റ്റാൻഡ് അലോൺ മോഡൽ . രണ്ടാമത്തേത് സ്റ്റാൻഡ് അലോൺ മോഡൽ ആണ്‌. ഇതിൽ പഴയ 4ജി സാങ്കേതിക വിദ്യകളുമായി എന്തെങ്കിലും ബന്ധമോ ബാക് വേഡ് കോമ്പാറ്റിബിലിറ്റിയോ ഉണ്ടാകാത്ത സ്വതന്ത്ര നെറ്റ് വർക്കുകൾ ആയിരിക്കും. സ്റ്റാൻഡ് അലോൺ 5ജി നെറ്റ് വർക്കുകൾ എന്നാൽ റിലയൻസ് 4ജി നടപ്പിലാക്കിയതിനൊരു ഉദാഹരണമാണ്‌. അതായത് റിലയൻസ് ജിയോ പൂർണ്ണമായും ഒരു 4ജി നെറ്റ് വർക്ക് ആണ്‌. അതിനു 3ജിയുമായോ 2ജിയുമായോ യാതൊരു ബന്ധവുമില്ല. എന്തെല്ലാമായിരിക്കും 5ജിയുടെ ഭാഗമായി വരുന്ന മാറ്റങ്ങൾ?

1. പുതിയ സ്പെക്ട്രം
2. പുതിയ ഡിജിറ്റൽ മോഡുലേഷൻ /മൾട്ടിപ്ലക്സിംഗ് സാങ്കേതിക വിദ്യകൾ.
3. മാസീവ് മൈമോ
4. ബീം ഫോമിംഗ്
5. സ്പെക്ട്രം ഷെയറിംഗ് സാങ്കേതിക വിദ്യകൾ
6. സെൽ സ്പ്ലിറ്റിംഗ്
എന്നിവയൊക്കെ റേഡിയോ നെറ്റ് വർക്കിന്റെ കാര്യത്തിൽ വരുന്ന കാതലായ മാറ്റങ്ങൾ ആണ്‌. ഇനി ഇവയെക്കുറിച്ചൊക്കെ വിശദീകരിക്കാം അതോടൊപ്പം വരുന്ന പതുക്കെ എങ്കിലും ബാക് എൻഡ് നെറ്റ്‌‌വർക്കുകളിൽ വരാൻ പോകുന്ന മാറ്റങ്ങളെക്കുറിച്ചും

****

മൂർ നിയമത്തെക്കുറിച്ച് പലരും കേട്ടിട്ടുണ്ടാകും കേട്ടിട്ടുണ്ടാകും. പ്രത്യേകിച്ചും ഇലക്ട്രോണിക്സും കമ്പ്യൂട്ടറുമൊക്കെ പഠിച്ചവർ. ഇന്റലിന്റെ സഹ സ്ഥാപകരിൽ ഒരാളായ ഗോർദാൻ മൂർ 1965 ൽ പറഞ്ഞു “ഒരു ഐസി ചിപ്പിലെ ഒരു സ്ക്വയർ ഇഞ്ചിൽ ഉൾക്കൊള്ളിക്കാവുന്ന ട്രാൻസിസ്റ്ററുകളുടെ എണം ഓരോ രണ്ട് വർഷം കഴിയുന്തോറും ഇരട്ടിയായിക്കൊണ്ടിരിക്കും “. അന്ന് ഒരു ചിപ്പിൽ മുപ്പതു ട്രാൻസിസ്റ്ററുകൾ ആയിരുന്നു ഉൾക്കൊള്ളിക്കാൻ കഴിഞ്ഞിരുന്നത് എങ്കിൽ ഇന്ന് മൂവായിരം കോടിയിലധികം ട്രാൻസിസ്റ്ററുകൾ ഉൾക്കൊള്ളിക്കാനുള്ള ഫാബ്രിക്കേഷൻ സാങ്കേതിക വിദ്യകൾ നിലവിലുണ്ട്. മൂർ നിയമം ഇപ്പോഴും സ്ഥിതിവിവരക്കണക്കുകൾ പ്രകാരം അല്ലറ ചില്ലറ ഏറ്റക്കുറച്ചിലുകളിലൂടെ നിലനിൽക്കുന്നു.

മൂർ നിയമത്തെപ്പോലെത്തന്നെ സെല്ലുലാർ കമ്യൂണിക്കേഷനിൽ ഉള്ള ഒരു സിദ്ധാന്തമാണ്‌ ‘കൂപ്പർ നിയമം ‘ . ഇനി കൂപ്പർ ആരാണെന്ന് പറയാം. നമ്മളൊക്കെ ഇന്നുപയോഗിക്കുന്ന മൊബൈൽ ഫോണിന്റെ ആദിമ രൂപത്തിന്റെ സൃഷ്ടാവാണ്‌ മാർട്ടിൻ കൂപ്പർ. അദ്ദേഹത്തിന്റെ Law of Spectral efficiency ആണ്‌ കൂപ്പറിന്റെ നിയമം എന്ന പേരിൽ പ്രശസ്തമാകുന്നത്. “ഒരു നിശ്ചിത ഇലക്ട്രോ മാഗ്നറ്റിക് സ്പെക്ട്രത്തിൽ കൈകാര്യം ചെയ്യാൻ കഴിയുന്ന ഡേറ്റയുടെ നിരക്ക് ഓരോ രണ്ടര വർഷങ്ങൾ കഴിയുമ്പോഴും ഇരട്ടിയായിക്കൊണ്ടിരിക്കും.” എന്നാണ്‌ കൂപ്പർ പ്രവചിച്ചത്. മൂറിന്റെ നിയമം സെമി കണ്ടക്റ്റർ ഫാബ്രിക്കേഷൻ സാങ്കേതിക വിദ്യയുടെ കുതിച്ചു ചാട്ടത്തിന്റെ അളവുകോൽ ആണെങ്കിൽ കൂപ്പറിന്റെ നിയമം വിവര സാങ്കേതിക വിദ്യയുടെ വികാസത്തിന്റെ അളവുകോൽ ആണ്‌. ഒരു ചതുരശ്ര സെന്റീമീറ്റർ സെമി കണ്ടക്റ്റർ ചിപ്പിൽ കുത്തി നിറയ്ക്കാൻ കഴിയുന്ന ട്രാൻസിസ്റ്ററുകളുടെ എണ്ണമാണ്‌ മൂർ നിയമം സൂചിപ്പിക്കുന്നതെങ്കിൽ ഒരു ഹെട്സ് ഫ്രീക്വൻസിയ്ക്ക് എടുത്തു കൊണ്ടു പോകാൻ കഴിയുന്ന ഡേറ്റയെ കൂപ്പറിന്റെ നിയമം സൂചിപ്പിക്കുന്നു.

അവിടെ VLSI (Very Large Scale Integration) സാങ്കേതിക വിദ്യകളിലൂടെയും നാനോ ടെക്നോളജിയിലൂടെയുമൊക്കെ കൂടുതൽ കൂടുതൽ ട്രാൻസിസ്റ്ററുകളെ ഉൾക്കൊള്ളിക്കാൻ ശ്രമിക്കുമ്പോൾ ഇവിടെ ഒരു കഷണം ഫ്രീക്വൻസി സ്പെക്ട്രത്തിൽ പരമാവധി പരമാവധി ഡേറ്റയെ കുത്തി നിറയ്ക്കാൻ ശ്രമിക്കുന്നു. ഡിജിറ്റൽ മോഡുലേഷൻ സാങ്കേതിക വിദ്യകളും എറർ കറൿഷൻ രീതികളും മൾട്ടിപ്ലക്സിംഗ് വിദ്യകളും എല്ലാം തുടർച്ചയായി മെച്ചെപ്പെടുത്തിക്കൊണ്ടാണ്‌ ഇത് സാദ്ധ്യമാകുന്നത്. സ്പെക്ട്രൽ എഫിഷ്യൻസിയുടെ യൂണിറ്റ് ബിറ്റ്സ് / സെക്കന്റ്സ്/ ഹെട്സ് ആണ്‌. അതായത് ഒരു ഹെട്സ് ഫ്രീക്വൻസിയിൽ ഒരു സെക്കന്റിൽ എത്ര ബിറ്റുകൾ എന്നതിനെ സൂചിപ്പിക്കുന്നു. 1ജിയുടെ കാലത്ത് ഇത് 0.064 ആയിരുന്ന സ്ഥാനത്ത് ഇന്ന് 4 ജിയിൽ (LTE Advanced) അത് 30 ആണ്‌. അപ്പോൾ കൂപ്പറിന്റെ കണക്ക് പ്രകാരം 5ജിയിൽ അത് 60 എങ്കിലും എത്തണ്ടേ? എത്തേണ്ടതാണ്‌. കൂപ്പറിനെ വിട്ട് നമുക്ക് 5ജിയിലേക്ക് തന്നെ തിരിച്ചു വരാം.

5ജി പ്രധാനമായും രണ്ടു ഭാഗങ്ങൾ ആയാണ്‌ നടപ്പിൽ വരാൻ പോകുന്നതെന്ന് പറഞ്ഞല്ലോ. അതായത് നിലവിലുള്ള 4ജിയുമായി ചേർന്നു നിൽക്കുന്ന നോൻ സ്റ്റാൻഡ് അലോൺ മോഡും. പൂർണ്ണമായും 5ജി മാത്രമുള്ള സ്റ്റാൻഡ് അലോൺ മോഡും. സ്പെക്ട്രം ഉപയോഗിക്കുന്ന കാര്യത്തിലും 5ജിയെ രണ്ടായി തരം തിരിക്കാം. ഒന്ന് 6 ഗിഗാ ഹെട്സിനു താഴെയുള്ള ഫ്രീക്വൻസി സ്പെക്ട്രം ഉപയോഗിക്കുന്ന സാങ്കേതിക വിദ്യകൾ. രണ്ടാമത്തേത് മില്ലീ മീറ്റർ വേവ് 5ജി. 30 ഗിഗാഹെട്സ് മുതൽ 300 ഗിഗാ ഹെട്സ് വരെ ഉള്ള ഫ്രീക്വൻസികളെ ആണ്‌ മില്ലീമീറ്റർ വേവ് എന്ന് വിളിക്കുന്നത് എങ്കിലും 5ജിയ്ക്ക് ആയി 20 ഗിഗാഹെട്സ് മുതൽ 60 ഗിഗാഹെട്സ് വരെയുള്ള സ്പ്ക്ട്രം ആണ്‌ ഉപയോഗപ്പെടുത്താൻ അനുയോജ്യമെന്ന് കണ്ടിരിക്കുന്നത്.

ഒരു മൊബൈൽ നെറ്റ് വർക്കിന് ഒരു നിശ്ചിത സമയത്തിനുള്ളിൽ പരമാവധി കൈകാര്യം ചെയ്യാൻ കഴിയുന്ന ഡാറ്റയെ നമുക്ക് ഒരു പേരിട്ട് വിളിക്കാം - അതിന്റെ പേരാണ്‌ ത്രൂപുട്ട് (Throughput). നെറ്റ്‌‌വർക്ക് എഞ്ചിനീയർമാർക്കൊക്കെ സുപരിചിതമായ ഒരു വാക്കാണത്. ഇതിനെ മലയാളത്തിൽ എന്തു വിളിക്കണമെന്ന് നിങ്ങൾക്ക് തന്നെ തീരുമാനിക്കാം. അതായത് ത്രൂപുട്ട് എത്രത്തോളം കൂടുന്നുവോ അത്രത്തോളം കൂടുതൽ വേഗത്തിലും അളവിലും ഒരു നെറ്റ്‌‌വർക്കിനു ഡാറ്റ കൈമാറ്റം ചെയ്യാൻ കഴിയും എന്ന് അർത്ഥമാക്കാം. എന്തിനാണ്‌ ഇപ്പോൾ ഇങ്ങനെ ഒരു വാക്കിനെ കൂട്ടുപിടിച്ചത് എന്ന് സംശയം തോന്നിയേക്കാം. ചെറിയ ഒരു കണക്ക് പറയാനായിട്ടാണ്‌. ഒരു മൊബൈൽ നെറ്റ്‌‌വർക്കിന്റെ അന്തിമ ലക്ഷ്യങ്ങളിൽ പരമപ്രധാനമാണ്‌ പരമാവധി ത്രൂപുട്ട് നൽകുക എന്നത്. അതുകൊണ്ട് ഈ പറഞ്ഞ ത്രൂപുട്ട് മൂന്നു കാര്യങ്ങളെ ആശ്രയിച്ചാണ്‌ ഇരിക്കുന്നത്. അതിന്റെ ഒരു സമവാക്യം പറയാം
‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌----------------------
ത്രൂപുട്ട് = സെൽ ഡെൻസിറ്റി (ഒരു നിശ്ചിത ചതുരശ്ര കിലോമീറ്ററിൽ ഉള്ള സെല്ലുകളുടെ എണ്ണം ) x ലഭ്യമായ സ്പെക്ട്രം x സ്പെക്ട്രൽ എഫിഷ്യൻസി.
---------------------------
ഈ പറഞ്ഞ മൂന്നു കാര്യങ്ങളിൽ ഏത് വർദ്ധിപ്പിച്ചും ഒരു മൊബൈൽ നെറ്റ്‌‌വർക്കിനു കൈകാര്യം ചെയ്യാൻ കഴിയുന്ന ഡേറ്റയുടെ അളവും വേഗവുമൊക്കെ കൂട്ടാൻ കഴിയും. ഒന്നു മുതൽ ഇതുവരെയുള്ള നാലു തലമുറകളിലും ഇതിൽ ഏതെങ്കിലുമൊക്കെ ഒന്നിച്ചും കൂട്ടായുമൊക്കെ മെച്ചപ്പെടുത്തിയാണ്‌ ഡേറ്റാ കൈമാറ്റ വേഗതയുടെ പുതിയ തലങ്ങളിലേക്ക് എത്തിച്ചേർന്നിരിക്കുന്നതും എത്താൻ പോകുന്നതും. പറയുമ്പോൾ വളരെ ലളിതമായിത്തോന്നും പക്ഷേ ഇതൊരു ചെറിയ കളിയല്ല. ഇതിൽ പറഞ്ഞിരിക്കുന്ന ഓരോ കാര്യങ്ങളും മെച്ചെപ്പെടുത്താൻ ശ്രമിക്കുമ്പോൾ വലിയ വലിയ വെല്ലുവിളികൾ ആണ്‌ നേരിടേണ്ടി വരുന്നത്. നമുക്ക് ആദ്യത്തെ ഘടകം ആയ സെൽ ഡെൻസിറ്റിയിൽ തന്നെ തുടങ്ങാം.

4ജിയെ അപേക്ഷിച്ച് നൂറു മടങ്ങ് ഡേറ്റ കൈകാര്യം ചെയ്യേണ്ടി വരുന്ന നെറ്റ്‌‌വർക്കുകൾ ആയിരിക്കും അഞ്ചാം തലമുറ നെറ്റ് വർക്കുകൾ. കൂടുതൽ ഡേറ്റാ റേറ്റിനായി സെല്ലുകളുടെ എണ്ണം കൂട്ടിയാൽ മതി എന്ന് മേൽ സൂചിപിച്ച സമവാക്യം തന്നെ വ്യക്തമാക്കുന്നുണ്ട്. സെല്ലുകളുടെ എണ്ണം എന്നുവച്ചാൽ മറ്റൊരു തരത്തിൽ പറഞ്ഞാൽ മൊബൈൽ ടവറുകളുടെ എണ്ണം തന്നെ. 3ജിയിൽ നിന്നും 4ജിയിൽ എത്തിയപ്പോൾ ഒരു കാര്യം ശ്രദ്ധിച്ചിട്ടുണ്ടാകും പുതിയതായി ധാരാളം മൊബൈൽ ടവറുകൾ ആവശ്യമായി വന്നു എന്നത്. പുതിയ ടവറുകൾ ഇല്ലാത്തതും ടവറുകളുടെ സാന്ദ്രത കുറവായതുമായ പ്രദേശങ്ങളിൽ നെറ്റ് വർക്ക് സ്പീഡും താരതമ്യേന കുറവായിരിക്കുമെന്നതുമൊക്കെ നമുക്ക് നേരിട്ട് അനുഭവം ഉള്ള കാര്യങ്ങൾ ആണ്‌. 5ജിയുടെ കാര്യവും വ്യത്യസ്തമല്ല. നിലവിലുള്ള ടവറുകൾ അഥവാ സെല്ലുകൾ വിഭജിച്ച് കൂടുതൽ കൂടുതൽ ടവറുകൾ സ്ഥാപിച്ച് ചെറിയ ചെറിയ സെല്ലുകൾ ആക്കുന്നത് 5ജിയുടെ കാര്യത്തിൽ അടിസ്ഥാനപരമായ ഒരു ആവശ്യമാണ്‌.

അതിഭീമമായ പണച്ചെലവും നിയമപ്രശ്നങ്ങളും സാമൂഹിക പ്രശ്നങ്ങളുമൊക്കെ നേരിടുന്ന ഒരു വിഷയമായതിനാൽ തന്നെ ആഗോള തലത്തിൽ കാര്യങ്ങൾക്ക് ഒരു അടുക്കും ചിട്ടയുമൊക്കെ കൊണ്ടുവരാനും ഏകോപിപ്പിക്കാനും ഇത് നടപ്പിലാക്കുന്നതിനു സഹായിക്കാനായി സെല്ലുലാർ കമ്യൂണിക്കേഷൻ മേഖലയിൽ പ്രവർത്തിക്കുന്ന വിവിധ സ്ഥാപനങ്ങളുടെ നേതൃത്വത്തിൽ ഒരു Small Cell Forum (SCF) എന്ന സംഘടന 2017 മുതൽ പ്രവർത്തിച്ചു വരുന്നു. നിലവിൽ നഗരങ്ങളിൽ നാലോ അഞ്ചോ കിലോമീറ്റർ ദൂര പരിധിയിൽ 4ജി ടവറുകൾ ഉണ്ടെങ്കിൽ 5ജിയുടെ കാര്യം വരുമ്പോൾ അത് ഇരുനൂറു മുതൽ മുന്നൂറു മീറ്റർ ദൂര പരിധിയിൽ ആവശ്യമായി വരും. അതായത് ഓരോ ഇലക്ട്രിക് പോസ്റ്റുകളിലും കെട്ടിടങ്ങളുടെ മുകളിലുമെല്ലാം കൊച്ചു കൊച്ച് ടവറുകൾ ഉണ്ടായിരിക്കും എന്നർത്ഥം.

ഇത്തരത്തിലുള്ള ചെറിയ സെല്ലുകൾ പ്രധാനമായും രണ്ടു തരത്തിൽ ആയിരിക്കും ഉണ്ടാകാൻ പോകുന്നത്.
1. മൊബൈൽ കമ്പനികളാൽ പൊതു ഇടങ്ങളിൽ സ്ഥാപിക്കപ്പെടുന്ന ബേസ് സ്റ്റേഷനുകൾ .
2 - ഉപഭോക്താക്കൾക്ക് അവരുടെ ഇഷ്ടപ്രകാരം വൈഫൈ റൗട്ടറുകൾ പോലെ വീടിനകത്തും പുറത്തുമെല്ലാം ആവശ്യാനുസരണം സ്ഥാപിക്കുന്ന ബേസ് സ്റ്റേഷനുകൾ.

ഇതൊക്കെ നടപ്പിലാക്കി വരുന്നത് അത്ര എളുപ്പമല്ല. എല്ലാവർക്കും മൊബൈൽ റേഞ്ചും 4ജിയും 5ജിയുമൊക്കെ ആവശ്യമാണെങ്കിലും മൊബൈൽ ടവറുകളോട് അത്ര പ്രതിപത്തി ഇല്ല എന്നു മാത്രമല്ല അഭ്യസ്ഥവിദ്യരായതും അല്ലാത്തതുമായ കേശവൻ മാമൻമാരുടെ ഇടപെടലുകളാൽ ഇന്ന് പുതിയ മൊബൈൽ ടവറുകൾ സ്ഥാപിക്കുന്നത് ശക്തമായ എതിർപ്പുകൾ നേരിട്ടുകൊണ്ടിരിക്കുകയാണ്‌. ഈ സാഹചര്യത്തിൽ ഇരുനൂറു മീറ്ററിൽ ബി ടി എസ് സ്ഥാപിക്കുന്നതിനെക്കുറിച്ച് ചിന്തിച്ചു നോക്കുക. ഇത് മാത്രമല്ല - മൊബൈൽ കമ്പനികൾക്ക് വലിയ തോതിൽ നിക്ഷേപ്പം ആവശ്യമായി വരുന്ന ഒന്നു കൂടിയാണ്‌ ഇത്തരത്തിൽ പുതിയ സെല്ലുകൾ ഉണ്ടാക്കുക എന്നത്. അതോടൊപ്പം തന്നെ അനുബന്ധ നിയമങ്ങളിലും സമൂലമായ മാറ്റങ്ങൾ വരുത്തേണ്ടി വരികയും ചെയ്യുന്നു. അമേരിക്കയിലൊക്കെ ഇതിന്റെ ചുവടുപിടിച്ച് നിയമങ്ങളിൽ മാറ്റങ്ങൾ വരുത്താൻ തുടങ്ങിക്കഴിഞ്ഞിരിക്കുന്നു. ഇക്കാര്യത്തിൽ അമേരിക്കയൂടെയും യൂറോപ്പിന്റെയുമൊക്കെ ചുവടുപിടിച്ചാണ്‌ നമ്മുടെ നാട്ടിലും നിയമങ്ങൾ ഉണ്ടാക്കുന്നത് എന്നതിനാൽ അവിടെ വരുന്നതു വരെ കാത്തിരിക്കുകയാണ്‌ നമ്മൂടെ വയർ ലെസ് പ്ലാനിംഗ് കമ്മറ്റി. അവിടെയൊക്കെ വന്നു കഴിഞ്ഞാൽ പിന്നെ അധികം പണിയെടൂക്കാതെ അത് പകർത്തിയാൽ മതിയല്ലോ.

ഇനി നെറ്റ് വർക്ക് സ്പീഡ് വർദ്ധിപ്പിക്കാനുള്ള അടുത്ത രണ്ട് മാർഗ്ഗങ്ങൾ ആണ്‌ സ്പെക്ട്രവും സ്പെക്ട്രൽ എഫിഷ്യൻസിയും. അതിനെക്കുറിച്ച് അടുത്തതായി പറയാം.

***

<strong>===സ്പെക്ട്രം ===</strong>

5ജി എന്നല്ല ഏത് തലമുറയിലെയും സെല്ലുലാർ സാങ്കേതിക വിദ്യയിലെ ഡേറ്റാറേറ്റ് സെൽ ഡെൻസിറ്റി, സ്പെക്ട്രത്തിന്റെ ലഭ്യത സ്പെക്ട്രം എഫിഷ്യൻസി എന്നീ മൂന്നു ഘടകങ്ങളെ ആശ്രയിച്ചാണിരിക്കുന്നതെന്ന് കഴിഞ്ഞ ഭാഗത്ത് പറഞ്ഞിരുന്നല്ലോ. അതിൽ തന്നെ ആദ്യത്തെ ഘടകമായ സെൽ ഡെൻസിറ്റിയെക്കുറിച്ചും ഒരു ഏകദേശ ധാരണ ലഭിച്ചിട്ടുണ്ടാകും. ഇനി അടുത്ത സുപ്രധാന ഘടകം ആണ സ്പെക്ട്രം. സ്പെക്ട്രം എന്ന വാക്ക് സാധാരണക്കാർ കേൾക്കാൻ തുടങ്ങിയത് 2ജി സെപ്ക്ട്രം അഴിമതി വാർത്തകളിൽ നിറഞ്ഞ് നിൽക്കാൻ തുടങ്ങിയതോടെ ആണ്.

ഇലക്ട്രോ മാഗ്നറ്റിക് സ്പെക്ട്രവും നമ്മുടെ വെള്ളവും വായുവും ഭൂമിയുമൊക്കെപ്പോലെയുള്ള ഒരു പ്രകൃതി വിഭവം ആണ്. അതായത് മനുഷ്യന് ഏറ്റവും കൂടുതൽ ആവശ്യമുള്ളതും അതേസമയത്ത് പുതിയതായി ഉണ്ടാക്കാൻ പറ്റാത്തതുമായ അമൂല്യമായ ഒരു പ്രകൃതി വിഭവം. നമുക്ക് ഏറ്റവും എളുപ്പത്തിൽ ഇതിനെ റിയൽ എസ്റ്റേറ്റുമായി ഉപമിക്കാം. നമ്മുടെ ഭൂഗോളത്തിൽ ആകെ നാലിൽ ഒന്നു ഭാഗം മാത്രമേ കരഭൂമിയായിട്ടുള്ളൂ അതിൽ തന്നെ വാസയോഗ്യമായ പ്രദേശങ്ങൾ വെറും 10 ശതമാനത്തിൽ താഴെ മാത്രം. ജനസംഖ്യ അടിയ്ക്കടി വർദ്ധിച്ചു വരികയും അതനുസരിച്ച് ആവശ്യങ്ങൾ കൂടുകയും ചെയ്യുന്നതിനാൽ ഈ ഉള്ള സ്ഥലങ്ങളുടെയും ഡീമാൻന്റ് കൂടിക്കൊണ്ടിരിക്കുന്നു. അതുപോലെത്തന്നെയാണ് ഇലക്ട്രോ മാഗ്നറ്റിക് സ്പെക്ട്രത്തിന്റെ കാര്യവും നീണ്ടു നിവർന്ന് പരന്നു കിടകുന്ന ഫ്രീക്വൻസികളുടെ ഒരു നിരയാണെങ്കിലും ഈ ഇലക്ട്രോ മാഗ്നറ്റിക് സ്പ്കെട്രത്തിലെ എല്ലാ ഫ്രീക്വൻസികളും എല്ലാ ആവശ്യങ്ങൾക്കും ഉപയോഗിക്കാൻ കഴിയില്ല.

പക്ഷേ ആവശ്യങ്ങൾ ആണെങ്കിലോ ദിനം പ്രതി വർദ്ധിച്ചുകൊണ്ടേ ഇരിക്കുന്നു. ഭൂമി പുതിയത് ഉണ്ടാക്കാൻ പറ്റാത്തതുപോലെ സ്പെക്ട്രവും പുതിയത് ഉണ്ടാക്കാൻ പറ്റില്ല. മനുഷ്യർ താമസിക്കാൻ കാടും മലകളും കയറുന്നതുപോലെ സ്പെക്ട്രത്തിന്റെ ഉപയോഗമില്ലാത്ത ഭാഗങ്ങളിൽ കൂടി ചേക്കേറാനുള്ള വഴികൾ നോക്കേണ്ടി വരും. അടിസ്ഥാനപരമായി ഭൂമിയെല്ലാം അതാത് രാജ്യങ്ങളിലെ സർക്കാരുകളുടെ സ്വന്തം ആണെന്നതുപോലെത്തന്നെ ഇലക്ട്രോ മാഗ്നറ്റിക് സ്പെക്ട്രത്തിന്റെ ഉടമസ്ഥാവകാശവും അതാത് രാജ്യങ്ങളിലെ സർക്കാരുകൾക്ക് തന്നെയാണ്. അതായത് ഓരോരുത്തർക്കും അവനവന്റെ ഇഷ്ടം പോലെ ഈ പറഞ്ഞ സ്പെക്ട്രത്തിലെ ഫ്രീക്വൻസികൾ എടുത്തുപയോഗിക്കാൻ പറ്റില്ല എന്നർത്ഥം. സൈനിക ആവശ്യങ്ങൾ, വാർത്താ വിനിമയ സൗകര്യങ്ങൾ, ടെലിവിഷൻ , റേഡിയോ സംപ്രേഷണങ്ങൾ, ഉപഗ്രഹ സംവിധാനങ്ങൾ, സെല്ലുലാർ ഫോൺ എന്നു വേണ്ട പല മേഖലകളിൽ ആയി 3 കിലോ ഹെട്സ് മുതൽ 300 ഗിഗാഹെട്സ് വരെ പല തരത്തിലുള്ള ഫ്രിക്വൻസികൾ അതാത് ആവശ്യങ്ങൾക്കനുസരിച്ച് നീക്കിവയ്ക്കപ്പെട്ടിരിക്കുന്നു.

ആഗോള തലത്തിൽ തന്നെ അന്താരാഷ്ട്ര ടെലി കമ്യൂണിക്കേഷൻ യൂണിയൻ ആണ്‌ ഇതിനൊക്കെയുള്ള പൊതു മാനദണ്ഡങ്ങൾ നിശ്ചയിക്കുന്നത്. അതുകൊണ്ട് തന്നെ രാജ്യങ്ങൾ സ്വന്തം രാജ്യത്തെ ആവശ്യങ്ങൾക്ക് ഇലക്ട്രോ മാഗ്നറ്റിക് സ്പെക്ട്രം ഉപയോഗിക്കുമ്പോൾ ഈ പൊതു മാനദണ്ഡങ്ങൾ പിൻതുടരാനും ശ്രദ്ധിക്കും. വായു മലിനീകരണവും ജല മലിനീകരണവും പോലെ പ്രധാനപ്പെട്ട സ്പെക്ട്രം മലിനീകരണം ഒഴിവാക്കാൻ ഇത്തരത്തിലുള്ള പൊതു നിബന്ധനകൾ വളരെ അത്യാവശ്യമാണ്‌.

ഇലക്ട്രോ മാഗ്നറ്റിക് സ്പെക്ട്രത്തിലെ ഓരോ ഫ്രീക്വൻസികളും അവയുടെ പ്രത്യേകതകളും സാങ്കേതിക വിദ്യകളുടെ ലഭ്യതയ്ക്കും അനുസരിച്ച് തനത് ആവശ്യങ്ങൾക്കായി നീക്കി വയ്ക്കപ്പെട്ടിരിക്കുന്നു എന്ന് പറഞ്ഞല്ലോ. ഇവിടെ സെല്ലുലാർ കമ്യൂണിക്കേഷൻ സാങ്കേതിക വിദ്യകൾ വികസിച്ച് തുടങ്ങിയത് 400 മെഗാ ഹെട്സ് എന്ന ബാൻഡിൽ ആണെങ്കിലും പിന്നീട് അത് 900, 1800, 2100 മുതൽ 2500 വരെ ഒന്നാം തലമുറ തൊട്ട് നാലാം തലമുറ വരെ ഉപയോഗപ്പെടുത്തുപ്പോന്നു. മൊബൈൽ ഫോൺ ഉപഭോക്താക്കൾ കൂടിയതോടെയും വോയ്സ് കാളുകളിൽ നിന്നും മാറി അതിവേഗ ഡേറ്റാ കമ്യൂണിക്കേഷനിലേക്ക് ആവശ്യങ്ങൾ വർദ്ധിച്ചപ്പോൾ അതനുസരിച്ച് സ്പെക്ട്രത്തിന്റെ ആവശ്യകതയും കൂടി. 900 മെഗാഹെട്സും 2500 മെഗാഹെട്സും സെല്ലുലാർ കമ്യൂണിക്കേഷന് ഒരുപോലെ ഉപയോഗിക്കാമെങ്കിലും ഇവ തമ്മിൽ വലിയ വ്യത്യാസങ്ങൾ ഉണ്ട്. ഇലക്ട്രോ മാഗ്നറ്റിക് തരംഗങ്ങൾക്ക് ചില പ്രത്യേകതകൾ ഉണ്ട്. അതായത് ഫ്രീക്വൻസി കുറഞ്ഞ തരംഗങ്ങൾക്ക് തടസ്സങ്ങളെ ചുറ്റി വളഞ്ഞ് പോകാനും കൂടുതൽ ദൂരത്തേയ്ക്ക് പ്രസരിക്കാനും കഴിയും. അതേ സമയം ഫ്രീക്വൻസി കൂടുന്തോറും ഇവ നേർ രേഖയിൽ സഞ്ചരിക്കാനുള്ള സ്വഭാവം ആയിരിക്കും പ്രകടമാക്കുന്നത്.

അതുകൊണ്ട് തടസ്സങ്ങളെ മറികടക്കാൻ ഉയർന്ന ഫ്രീക്വൻസിയുള്ള തരംഗങ്ങൾക്ക് കഴിയില്ല. അതായത് 900 മെഗാഹെട്സിൽ പ്രവർത്തിക്കുന്ന ഒരു 4ജി നെറ്റ് വർക്കിന് വീടുകൾക്കകത്തും അതുപോലെ കൂടുതൽ ദൂര പരിധിയിലുമൊക്കെ നല്ല രീതിയിൽ മൊബൈൽ റേഞ്ച് നൽകാൻ കഴിയുന്നു. അതേ സമയം 2300 മെഗാഹെട്സ് ആണെങ്കിൽ വീടുകൾക്ക് അകത്തും മറ്റും സിഗ്നൽ സ്ട്രംഗ്ത്ത് വളരെ കുറവായിരിക്കും. അതുകൊണ്ട് തന്നെ ഫ്രീക്വൻസിക്ക് അനുസരിച്ച് സാങ്കേതിക വിദ്യയിലും വ്യത്യാസങ്ങൾ വരുത്തേണ്ടി വരും. നിലവിൽ കുറഞ്ഞ റേഞ്ചിൽ ഉള്ള ഫ്രീക്വൻസികൾ എല്ലാം വിവിധ ആവശ്യങ്ങൾക്ക് ഉപയോഗിക്കപ്പെട്ടിട്ടുള്ലതിനാലും അവയ്ക്ക് കുറഞ്ഞ ബാൻഡ് വിഡ്ത്ത് മാത്രമേ നൽകാനാകൂ എന്നതിനാലും നൂറു മടങ്ങ് അധികം ഡേറ്റ കൈകാര്യം ചെയ്യുന്നതിനായി 5ജിയ്ക്കായി സ്പെക്ടത്തിന്റെ പുതിയ മേച്ചിൽ പുറങ്ങൾ ആവശ്യമായി വരുന്നു. സ്പെക്ട്രത്തെ പൊതുവേ രണ്ടായി തരം തിരിച്ചിട്ടുണ്ട്.

<strong><img class="alignnone size-full wp-image-353606" src="https://cdn.boolokam.com/articles/2022/10/rr22.jpg" alt="" width="1486" height="886" />1. ലൈസൻസ്ഡ് സ്പെക്ട്രം</strong>
<strong>2. അൺ ലൈസൻസ്ഡ് സ്പെക്ട്രം.</strong>

നിശ്ചിത ഫ്രീക്വൻസികൾ ഒരു പ്രത്യേക പ്രദേശത്ത് ഉപയോഗിക്കാൻ വ്യക്തികൾക്കും സ്ഥാപനങ്ങൾക്കും ലൈസൻസിംഗ് വ്യവസ്ഥകളിലൂടെ അനുവാദം നൽകുന്നതിനെയാണ്‌ ലൈസൻസ്ഡ് സ്പെക്ട്രം എന്നു വിളിക്കുന്നത്. ഇതര പ്രകൃതി വിഭവങ്ങളിൽ നിന്നും വ്യത്യസ്തമായി സ്പെക്ട്രം പുനരുപയോഗം ചെയ്യാൻ കഴിയും എന്നത് എടുത്ത് പറയേണ്ട ഒരു പ്രത്യേകതയാണ്‌. അതായത് ഒരു പ്രത്യേക ഇടത്ത് ഉപയോഗിക്കുന്ന ഫ്രീക്വൻസി നിശ്ചിത ദൂര പരിധിക്ക് അപ്പുറം മറ്റ് ആവശ്യങ്ങൾക്കായി സ്പെക്ട്രം മലിനീകരണം ഇല്ലാത് ഉപയോഗിക്കാൻ കഴിയും എന്ന പ്രത്യേകത. ഇതിനെ ‘ഫ്രീക്വൻസി റീയൂസ് ‘ എന്നാണ്‌ വിളിക്കുന്നത്. സെല്ലുലാർ കമ്യൂണിക്കേഷന്റെയൊക്കെ അടിസ്ഥാനം തന്നെ ഈ പ്രത്യേകതയിൽ ഊന്നിയാണ്‌. പൊതുവേ എല്ലാ രാജ്യങ്ങളും ഓരോ ആവശ്യങ്ങൾക്കനുസരിച്ച് സ്പെക്ട്രത്തിലെ നിശ്ചിത ഭാഗങ്ങൾ ലേലം ചെയ്ത് ആണ്‌ നൽകാറ്‌. ഇന്ത്യയിൽ രാജയുടെ കാലത്ത് ആദ്യം വന്നവർക്ക് ആദ്യം സ്പെക്ട്രം എന്ന രീതിയിൽ സ്പെക്ടം ഏഴു വർഷങ്ങൾക്ക് മുൻപേ ഉറപ്പിച്ച പഴയ വിലയിൽ ഇഷ്ടക്കാർക്ക് വീതിച്ച് നൽകിയതാണല്ലോ 2ജി സ്കാം എന്ന പേരിൽ കുപ്രസിദ്ധിയാർജ്ജിച്ചത്. അതിനു ശേഷം സുപ്രീം കോടതിയുടെ കർശന നിർദ്ദേശമുണ്ട് - സ്പെക്ട്രത്തെ ഒരു പ്രകൃതി വിഭവം ആയി കണക്കാക്കി ലേലം ചെയ്ത് മാത്രമേ വിൽക്കാവൂ എന്ന്.
ഇത്തരത്തിൽ ലേലം ചെയ്ത് വിൽക്കുമ്പോഴും രണ്ട് തരത്തിലുള്ള ലൈസൻസിംഗ് നിബന്ധനകൾ ഉണ്ട്.

<strong>ലിബറലൈസ്ഡ് സ്പെക്ട്രം ലൈസൻസ്</strong>
<strong>അൺ ലിബറലൈസ്ഡ് സ്പെക്ട്രം ലൈസൻസ്</strong>

ഇതിൽ ലിബറലൈസ്ഡ് ലൈസൻസ് ആണെങ്കിൽ ലൈസൻസ് നേടിയ ബാൻഡിൽ ഏത് സാങ്കേതിക വിദ്യയും ഉപയോഗിക്കാനും ഏത് തരത്തിലുള്ള സേവനങ്ങൾ നൽകാനും അവകാശമുണ്ട്. പക്ഷേ അൺ ലിബറലൈസ്ഡ് സ്പെക്ട്രം ആണെങ്കിൽ അതിനുള്ള അവസരം ഇല്ല. ഉദാഹരണമായി ഒരു ഓപ്പറേറ്റർക്ക് 1800 മെഗാഹെട്സ് സ്പെക്ട്രം 2ജി സേവനങ്ങൾക്കായി അൺ ലിബറലൈസ്ഡ് ലൈസൻസിംഗ് വ്യവസ്ഥകൾക്ക് അനുസരിച്ചാണ്‌ ലഭിച്ചിരിക്കുന്നത് എങ്കിൽ പ്രസ്തുത ബാൻഡിൽ 3ജി യും 4ജിയുമൊക്കെ സാങ്കേതികമായി നൽകാൻ കഴിയും എങ്കിലും ലൈസൻസിംഗ് നിബന്ധനകൾക്ക് എതിരായതിനാൽ അതിനായി ഉപയോഗിക്കാൻ കഴിയില്ല. അതുകൊണ്ട് കാലാവധി തീരുമ്പോൾ സ്പെക്ട്രം സറണ്ടർ ചെയ്യുക മാത്രമേ നിവൃത്തിയുള്ളൂ. ലിബറലൈസ്ഡ് സ്പെക്ട്രത്തിൽ ഈ കുഴപങ്ങൾ ഒന്നുമില്ല.

ഇനി ലൈസൻസ് വേണ്ടാത്ത സ്പെക്ട്രവും ഉണ്ട്. അതായത് നമ്മുടെ ബ്ലൂടൂത്ത്, വൈഫൈ, കോഡ് ലെസ് ഫോൺ, RFID തുടങ്ങിയ കുറഞ്ഞ ദൂര പരിധിയിൽ ഉപയോഗിക്കുന്ന ഉപകരണങ്ങൾക്കായി നീക്കി വയ്ക്കപ്പെട്ടിട്ടുള്ള സ്പെക്ട്രത്തിന് ലൈസൻസ് ആവശ്യമില്ല. ISM ബാൻഡ് എന്നൊരു സ്പെക്ട്രം ബാൻഡ് ഉണ്ട് അതായത് Insustrial , Scientific and Medical ബാൻഡ്. 6.765 MHz, 13.553 MHz, 902 MHz, 2.4 GHz, 5.725 GHz തുടങ്ങി പന്ത്രണ്ടോളം ഫ്രീക്വൻസി ബാൻഡുകൾ ലൈസൻസ് ആവശ്യമില്ലാതെ വ്യാവസായീക, ഗവേഷണ, ആരോഗ്യസംരക്ഷ ആവശ്യങ്ങൾക്കായുള്ള ഉപകരണങ്ങളിൽ ഉപയോഗപ്പെടുത്തുന്നു. ബ്ലൂ‌ടൂത്തും വൈഫൈയുമൊക്കെ ഈ റേഞ്ചിലുള്ള ഫ്രീക്വൻസികൾ ഉപയോഗിക്കുന്നവയാണ്‌. ഇതിലും ഇന്റർനാഷണൽ ടെലി കമ്യൂണിക്കേഷൻ യൂണിയന്റെ മാനദണ്ഡങ്ങൾക്കും അതാത് രാജ്യങ്ങളിലെ നിയമങ്ങൾക്കും അനുസരിച്ച് ഉപയോഗിക്കുന്ന ഉപകരണങ്ങളുടെ പവറിനു പരിധി നിർണ്ണയിക്കപ്പെട്ടിരിക്കുന്നു.

5ജി ന്യൂ റേഡിയോയെ 6 ഗിഗാഹെട്സിലും താഴെയുള്ള ഒരു വിഭാഗമെന്നും 20 ഗിഗാഹെട്സിനു മുകളിലുള്ള മറ്റൊരു വിഭാഗമായും തരം തിരിക്കാമെന്ന് പറഞ്ഞല്ലോ. അതിൽ നിലവിൽ 6 ഗിഗാഹെട്സിനു താഴെയുള്ള സാങ്കേതിക വിദ്യകൾ ഉപയോഗിക്കാനാണ്‌ മൊബൈൽ കമ്പനികളും മൊബൈൽ ചിപ് നിർമ്മാതാക്കളുമൊക്കെ താല്പര്യപ്പെടുന്നത്. ഇതിനു കാരണങ്ങൾ ഉണ്ട്. നിലവിൽ 4ജി യിൽ 2.3, 2.5 ഗിഗാഹെട്സ് വരെയുള്ള സാങ്കേതിക വിദ്യകൾ ഒരു പരിധി വരെ അതിന്റെ കപ്പാസിറ്റി കൂട്ടാനായി മാത്രം ശ്രമിച്ചാൽ മതിയാകുന്നതാണ്‌. എങ്കിലും നിലവിലെ ബാൻഡ് ഇതിനു മതിയാകാതെ വരുന്നതിനാൽ 3.3 മുതൽ 3.6 ഗിഗാഹെട്സ് വരെയുള്ള ബാൻഡ് ആണ്‌ ആഗോള തലത്തിൽ തന്നെ പ്രിയങ്കരമാകുന്നത്. 6 ഗിഗാഹെട്സിൽ താഴെയുള്ള 5ജി യുടെ കാര്യത്തിൽ സാങ്കേതിക വിദ്യകൾ വികസിച്ചു വരുന്നതും പ്രധാനമായും ഈ ബാൻഡിൽ തന്നെയണ്‌. ഇവിടെയും പല പ്രശ്നങ്ങളും വെല്ലുവിളികളും നേരിടേണ്ടതായിട്ടുണ്ട്. അതായത് 6 ഗിഗാഹെട്സിൽ താഴെയുള്ള സ്പെക്ട്രത്തിൽ തന്നെ വരുന്ന രണ്ട് പ്രമുഖ അൺ ലൈസൻസ്ഡ് സ്പെക്ട്രത്തിന്റെ ഭാഗമായ ബാൻഡ് ആണ്‌ 2.4 ഗിഗാഹെട്സും 5 ഗിഗാഹെട്സും. ഇത് രണ്ടും ഫൈഫൈയ്ക്ക് ആയും ബ്ലൂ ടൂത്തിനായും ഉപയോഗിക്കപ്പെടുന്നു. ബ്ലൂ ടൂത്ത് പ്രധാനമായും 2.4 ഗിഗാഹെട്സിൽ കേന്ദ്രീകരിക്കുമ്പോൾ വൈഫൈ 2.4 ഗിഗാഹെട്സ് ബാൻഡും 5 ഗിഗാഹെട്സ് ബാൻഡിലും പ്രവർത്തിക്കുന്നു. ഇതിലാകട്ടെ 5 ഗിഗാഹെട്സ് ബാൻഡ് ഉപയോഗിക്കുന്ന ഗിഗാബിറ്റ് വൈഫൈ വളരെ അധികം പ്രചാരം നേടിക്കൊണ്ടിരിക്കുകയുമാണ്‌. ഈ സാഹചര്യത്തിൽ 6 ഗിഗാഹെട്സിനു താഴെയുള്ള എല്ലാ ബാൻഡുകളും 5ജിയ്ക്ക് ആയി ഫലപ്രദമായി ഉപയോഗിക്കാൻ കഴിയില്ല. അതുകൊണ്ട് തന്നെ ലൈസൻസ് ഉള്ള സ്പെക്ട്രത്തോടൊപ്പം ലൈസൻസ് ഇല്ലാത്ത സ്പെക്ട്രവും കൂടി പരസ്പരം മലിനമാക്കാതെയും നിയമങ്ങൾ തെറ്റിക്കാതെയും ഉപയോഗിക്കാനുള്ള സാങ്കേതിക വിദ്യകളും കൂടി 5ജിയുടെ കാര്യത്തിലും ഉണ്ടാകും. 4ജിയിൽ നിലവിൽ ഇതിനായി LTE Licensed Assisted Access (LAA) എന്ന സാങ്കേതിക വിദ്യ ഉപയോഗപ്പെടുത്തുന്നുണ്ടെങ്കിലും വ്യാപകമല്ല.

20 ഗിഗാഹെട്സ് റേഞ്ചിനു മുകളിലുള്ള മില്ലീ മീറ്റർവേവിന്റെ കാര്യത്തിൽ ഇതുപോലെ പിശുക്കിന്റെ ആവശ്യമൊന്നുമില്ല. സ്പെക്ട്രം യഥേഷ്ടം ലഭ്യമാണ്‌. പക്ഷേ‌ പ്രശ്നം വേണ്ട രീതിയിൽ ഉപയോഗിക്കാൻ കഴിയുന്ന സാങ്കേതിക വിദ്യകൾ വികസിച്ചു വരുന്നതേ ഉള്ളൂ എന്നതാണ്‌. ഫ്രീക്വൻസി കൂടുന്തോറും അവയ്ക്ക് തടസ്സങ്ങളെ മറി കടന്ന് പോകാൻ കഴിയാത്തതിനാൽ മൊബൈൽ ഫൊണിനും ടവറിനും ഇടയിൽ കൈ കൊണ്ടു വന്നാൽ പോലും സിഗ്നൽ നഷ്ടമാകുന്ന അവസ്ഥ ഉണ്ടാകുമെന്നതിനാൽ അതിനെയൊക്കെ മറികടക്കുന്ന സാങ്കേതിക വിദ്യകൾ ആവശ്യമാണ്‌. അതോടൊപ്പം തന്നെ അന്തരീക്ഷത്തിലെ ഓക്സിജനും ജല ബാഷ്പത്തിനുമൊക്കെ ഈ ബാൻഡ് വളരെ പ്രിയങ്കരമായതിനാൽ അതു കൂടി കണക്കിലെടുക്കേണ്ട അവസ്ഥയും ഉണ്ടാകുന്നു. ഡേറ്റാ റേറ്റ് കൂട്ടാനായി ഒരേ ഫോണിലും ടവറിലും ഒന്നിലധികം ആന്റിനകളും റേഡിയോകളും ഉപയോഗിച്ചുകൊണ്ട് ഈ ബാൻഡിൽ വരുന്ന ഒന്നിൽ കൂടുതൽ ഫ്രീക്വൻസി ബാൻഡുകൾ ഉപയോഗിച്ചുകൊണ്ടുള്ള കാരിയർ അഗ്രിഗേഷൻ എന്ന സാങ്കേതിക വിദ്യ നിലവിൽ 4ജിയിൽ തന്നെ ഉപയോഗപ്പെടുത്തുന്നുണ്ടെങ്കിലും ഓപ്പറേറ്റർക്ക് ഈ റേഞ്ചുകളിൽ എല്ലാം സ്പെക്ട്രം ലൈസൻസ് ആവശ്യമാണ്‌ എന്നതിനാൽ പലപ്പോഴും പ്രായോഗിക തലത്തിൽ അവ നടപ്പിലാക്കാൻ കഴിയാറില്ല. എയർ ടെൽ , ജിയോ തുടങ്ങി ഓപ്പറേറ്റർമ്മാർക്ക് പല സർക്കിളുകളിലും ഒന്നിൽ കൂടുതൽ ബാൻഡുകളിൽ 4ജി ലൈസൻസ് ഉള്ളതിനാൽ അവർക്ക് കാരിയർ അഗ്രിഗേഷൻ ഉപയോഗിച്ച് കൂടുതൽ വേഗത്തിലും കാര്യക്ഷമമായും ഡേറ്റ നൽകാനാകും. 5ജിയുടെ കാര്യത്തിലും ഇതുപോലെ വിവിധ ഫ്രീക്വൻസി ബാൻഡുകൾ ഒരേ സമയം ഉപയോഗിച്ച് അവ ആവശ്യാനുസരണം സ്വിച്ച് ചെയ്ത് ഇടതടവില്ലാതെ ഉയർന്ന നിരക്കിൽ ഡേറ്റ നൽകുന്ന കാരിയർ അഗിഗേഷൻ സാങ്കേതിക വിദ്യകൾ ഉപയോഗപ്പെടുത്തും.

സ്പെക്ട്രത്തിന്റെ കാര്യം തൽക്കാലം ഇത്രയും പറഞ്ഞവസാനിപ്പിക്കാം. ഇനി അടുത്തത് സ്പെക്ടം പുതിയത് ഇല്ലെങ്കിലും ഉള്ളതിനെ ഓണം പോലെ ഉപയോഗിക്കാൻ കഴിഞ്ഞാലും മതി. അതായത് ഒട്ടും തന്നെ പാഴാക്കാതെ ഉള്ല സ്പെക്ട്രത്തെ ഉപയോഗിച്ചും ഡേറ്റാ റേറ്റ് കൂട്ടാൻ കഴിയും. 5ജിയിൽ ആ വഴിക്ക് എന്തെല്ലാമാണ്‌ വന്നുകൊണ്ടിരിക്കുന്നത് എന്നതിനെക്കുറിച്ചും വരാൻ പോകുന്നതിനെക്കുറിച്ചുമൊക്കെ അടുത്തതായി വിശദീകരിക്കുന്നു
**

ഇതുവരെ ഉണ്ടായിരുന്നതിലും നൂറുമടങ്ങ് ബാൻഡ് വിഡ്ത്തും പത്തിലൊന്ന് ലാറ്റൻസിയും ഒരു ചതുരശ്ര കിലോമീറ്ററിനകത്തു തന്നെ ലക്ഷക്കണക്കിന് ഉപകരണങ്ങളും എല്ലാം ലക്ഷ്യമിട്ടുകൊണ്ടുള്ള അഞ്ചാം തലമുറ മൊബൈൽ നെറ്റ് വർക്കുകൾ ഇതെങ്ങിനെ സാദ്ധ്യമാക്കുമെന്ന കാര്യത്തെക്കുറിച്ച് പറഞ്ഞപ്പൊൾ സെല്ലുകളുടെ എണ്ണം കൂട്ടുക, കൂടുതൽ സ്പെക്ട്രം ലഭ്യമാക്കുക എന്നീ കാര്യങ്ങളെക്കുറിച്ച് കഴിഞ്ഞ രണ്ട് ഭാഗങ്ങളിലായി പറഞ്ഞിരുന്നല്ലോ ഇനി പറയാനുള്ളത് സ്പെക്ട്രൽ എഫിഷ്യൻസിയെക്കുറിച്ചാണ്‌. അതായത് ഒരു പ്രകൃതിവിഭവം ആയ ഇലക്ട്രോ മാഗ്നറ്റിക് സ്പെക്ട്രത്തിന്റെ ഏറ്റവും കാര്യക്ഷമമായ ഉപഭോഗം. ഒരു തരി സ്പെക്ട്രം പോലും പാഴാക്കാതെ പരമാവധി പൂർണ്ണമായും ഉപയോഗിക്കാൻ ശ്രമിക്കുക. നഗരങ്ങളിലൊക്കെ ഒരു ഇഞ്ച് സ്ഥലം പോലും പാഴാക്കാതെ ബഹുനില മന്ദിരങ്ങൾ പണിയുന്നതും റോഡ് വികസനം സാദ്ധ്യമാകാത്തതിനാൽ ഒന്നിനു മുകളിൽ ഒന്നായി എലിവേറ്റഡ് റോഡുകൾ ഉണ്ടാക്കുന്നതുമൊക്കെ ഭൂവിനിയോഗ മാതൃകകൾ ആണെങ്കിൽ ഉള്ള സ്പെക്ട്രത്തെ ഓണം പോലെ ഉപയോഗിക്കാനുള്ള സാങ്കേതിക വിദ്യകളെ ഒന്ന് പരിചയപ്പെടാൻ ശ്രമിക്കാം.

കാര്യങ്ങൾ മനസ്സിലാക്കാൻ നമുക്ക് പഴയ ലാൻഡ് ലൈനിലേക്ക് ഒന്ന് തിരിച്ച് പോകാം. ഒരു കീഴിൽ 1000 സബ്സ്ക്രൈബേഴ്സ് ഉണ്ടെങ്കിൽ എക്സ്ചേഞ്ചിൽ നിന്നും ഈ ആയിരം പേരുടെ വീടുകളിലേക്കും ഓരോ ജോഡി വയറുകൾ വഴി കണൿഷനുകൾ നൽകിയിട്ടുണ്ടാകും എന്നറിയാമല്ലോ. അതുപോലെ ഈ എക്സ്ചേഞ്ച് മറ്റ് ഒരു എക്സ്ചേഞ്ചുമായി അല്ലെങ്കിൽ അതിന്റെ മെയിൻ എക്സ്ചേഞ്ചുമായി കേബിളുകൾ വഴി ബന്ധിപ്പിച്ചിട്ടുണ്ടകും. ഇത് ആയിരം എണ്ണം ഉണ്ടാകുമോ? ഉണ്ടാകില്ല കാരണം ഒരു എക്സ്ചേഞ്ചിന്റെ കിഴിലുള്ള ആളുകൾ മുഴുവൻ ഒരേ സമയത്ത് പ്രസ്തുത എക്സ്ചേഞ്ചിൽ ഇന്നും പുറത്തേക്ക് വിളിക്കാനുള്ള സാദ്ധ്യത കുറവാണല്ലോ. അതുകൊണ്ട് ഈ എക്സ്ചേഞ്ചിൽ നിന്നും മെയിൻ എക്സ്ചേഞ്ചിലേക്ക് ഉള്ള വയറുകളുടെ എണ്ണം അമ്പതോ നൂറോ ഒക്കെ ആയിരിക്കും. അതായത് ഒരേ സമയം നിങ്ങളുടെ എക്സ്ചേഞ്ചിൽ നിന്നും പുറത്തേയ്ക്കുള്ള എക്സ്ചേഞ്ചിലേക്ക് നൂറുപേർക്ക് മാത്രമേ ഒരേ സമയം വിളിക്കാൻ കഴിയൂ എന്നർത്ഥം. അതിനു ശേഷം കുറേ പേർ വിളിക്കാൻ ശ്രമിച്ചാലോ, അവർക്ക് “ഈ റൂട്ടിലേക്കുള്ള എല്ലാ ലൈനുകളും ഇപ്പോൾ ഉപയോഗത്തിലാണ്‌” എന്ന സന്ദേശം കേൾപ്പിക്കുന്നു. അവസാനം ലൈനുകൾ ഫ്രീ ആകുന്നതുവരെ കാത്തിരിക്കേണ്ടി വരുന്നു. ഈ പ്രശ്നം ഒഴിവാക്കാൻ എന്താണ്‌ മാർഗ്ഗം? ലോക്കൽ എക്സ്ചേഞ്ചും മെയിൻ എക്സ്ചേഞ്ചും തമ്മിൽ ബന്ധിപ്പിച്ചിരിക്കുന്ന ലൈനുകളൂടെ എണ്ണം കൂട്ടിയാൽ പോരേ. പിന്നെന്തുകൊണ്ട് കൂട്ടുന്നില്ല. അവിടെയാണ്‌ സാമ്പത്തികം വിഷയമായി വരുന്നത്. വല്ലപ്പോഴുമൊക്കെയുള്ള ഇത്തരം ഉപയോഗങ്ങൾക്ക് വേണ്ടി വൻ തുക കേബിളിനായി ചെലവഴിക്കുന്ന ലാഭകരം അല്ലാത്തതിനാൽ ഇത്തരം താല്കാലിക വിഷമതകൾ ഉപഭോക്താക്കൾ സഹിക്കേണ്ടി വരുന്നു. ഇതുപോലെത്തന്നെയാണ്‌ മൊബൈൽ കമ്യൂണിക്കേഷൻ നെറ്റ് വർക്കുകളും. നിങ്ങളുടെ മൊബൈൽ ഫോൺ ഏതെങ്കിലും ഒരു ടവറിന്റെ പരിധിയിൽ വരുന്നതാണല്ലോ. ഈ ടവറിനെ ബേസ് സ്റ്റേഷൻ എന്ന് വിളിക്കാം ഇത്തരം ബേസ് സ്റ്റേഷനുകളുമായി നിങ്ങളുടെ മൊബൈൽ ഫോൺ അദൃശ്യമായ ഒരു വയർ മുഖേന ബന്ധിപ്പിച്ചിരിക്കുന്നു. ഇതിനെ വിളിക്കുന്ന പേരാണ്‌ വയർ ലെസ് ചാനലുകൾ എന്ന്. ഓരോ ചാനലും ഓരോ ഫ്രീക്വൻസിയിലുള്ള ഇലക്ട്രോ മാഗ്നറ്റിക് തരംഗങ്ങൾ ആണ്‌. ഇവിടെ ഒരു ടവറിന് ഇത്തരത്തിൽ പരമാവധി എത്ര ചാനലുകൾ നൽകാൻ കഴിയും? അല്ലെങ്കിൽ ഒരേ സമയം പരസ്പരം ശല്ല്യമാകാതെ എത്രപേർക്ക് ഒരു ടവറിനു കീഴിൽ സംസാരിക്കാൻ കഴിയും? ഓരോ ടവറിനും അതിന്റെ ലൈസൻസ് ഉള്ള സർവിസ് പ്രൊവൈഡർക്ക് ലഭിച്ച സ്പെക്ട്രത്തിന്റെ കഷണത്തെ വീണ്ടും മുറിച്ച് ഉപഭോക്താക്കൾക്കായി വീതം വയ്പ്പ് നടത്തുന്നു. ഇതിനായി പല പല സാങ്കേതികവിദ്യകൾ ഉപയോഗിക്കുന്നുണ്ട്. FDMA, TDMA, CDMA , OFDMA തുടങ്ങിയവയാണ്‌ ഈ അടിസ്ഥാന സാങ്കേതിക വിദ്യകൾ. ഇതിനെക്കുറിച്ച് മുൻപും എഴുതിയിട്ടുണ്ടെങ്കിലും ഒരു തുടർച്ച കിട്ടാനായി ആ ഭാഗങ്ങൾ കൂടി ഇവിടെ ചേർക്കുന്നു.

-------------
ഒരു മുറിയിൽ ഇരുപതു പേർ ഉണ്ട്. ഇതിൽ പത്തു പേർക്ക് പത്തു പേരോട് ഒരേ സമയത്ത് സംസാരിക്കണം. എല്ലാവരും ഒരേ സമയത്ത് സംസാരിക്കാൻ തുടങ്ങിയാൽ എങ്ങിനെ ഇരിക്കും? ആകെ ഒരു ബഹളമയം ആയിരിക്കും അല്ലേ? ആർക്കും ഫലപ്രദമായി ആശയ വിനിമയം നടത്താനാകില്ല. അപ്പോൾ എന്താണിതിനൊരു പ്രതിവിധി? നാലു തരത്തിൽ ഇതിനെ മറികടക്കാം.

1. പരസ്പരം സംസാരിക്കാൻ ആഗ്രഹിക്കുന്ന പത്ത് ജോഡികൾക്കും രണ്ട് രണ്ട് കുഴലുകള്‌നൽകുക. ഒന്ന് സംസാരിക്കാനുള്ള കുഴലും ഒന്ന് മറുവശത്തുള്ള ആൾ സംസാരിക്കുന്നത് കേൾക്കാനുള്ള കുഴലും. സംസാരം ഇങ്ങനെ കുഴലുകൾ വഴി ആകുമ്പോൾ മറ്റുള്ളവർക്ക് ശല്ല്യവും ഉണ്ടാകില്ല എല്ലാവർക്കും ഫലപ്രദമായി ആശയ വിനിമയം നടത്താനും കഴിയും -- ഇവിടെ കുഴലിനെ മാറ്റി ഓരോരുത്തർക്കും ഓരോ ഫ്രീക്വൻസി എന്ന് കണക്കിലാക്കിയാൽ ആ സാങ്കേതിക വിദ്യയെ ഫ്രീക്വൻസി ഡിവിഷൻ മൾടിപ്ലക്സിംഗ് FDM എന്ന് വിളിക്കാം.

2 മറ്റൊരു മാർഗ്ഗം പ്രായോഗികമായി അല്പം വിഷമമുണ്ടാക്കുന്നതാണെങ്കിലും ശരിയായ രീതിയിൽ നിയന്ത്രിക്കാൻ ഒരാളുണ്ടെങ്കിൽ നടക്കും. ഈ പത്തു ജോഡികൾക്കും ഓരോ മിനിട്ട് വച്ച് സംസാരിക്കാൻ അവസരം നൽകുക. അതായത് ഒന്നാമത്തെ ജോഡി സംസാരിച്ച് ഒരു മിനിട്ട് ആകുന്നതു വരെ മറ്റ് ജോഡികൾ കാത്തിരിക്കുക. അപ്പോഴും സുഗമമല്ലെങ്കിലും തടസ്സങ്ങളില്ലാത്ത ആശയ വിനിമയം സാദ്ധ്യമാകും. ഇതിന്റെ പേരാണ്‌ ടൈം ഡിവിഷൻ മൾട്ടിപ്പിൾ ആക്സസ് (TDMA)

3 അടുത്ത മാർഗ്ഗം സംസാരിക്കാൻ ആഗ്രഹിക്കുന്ന ജോഡികളെയൊക്കെ പത്ത് ഗ്രൂപ്പുകളായി തിരിച്ച് മുറിയുടെ വ്യത്യസ്ഥ ഇടങ്ങളിൽ കൊണ്ടുപോയി നിർത്തുക. അവരോട് ശബ്ദം അല്പം കുറച്ച് സംസാരിക്കണമെന്ന നിബന്ധന കൂടി വയ്ക്കുക. അങ്ങനെയും തടസ്സങ്ങളില്ലാത്ത ആശയ വിനിമയം സാദ്ധ്യമാകും. ഇതിനു പറയുന്ന പേരാണ്‌ സ്പേസ് ഡിവിഷൻ മൾട്ടിപ്പിൾ ആക്സസ് എന്ന്.

4. അടുത്ത വിദ്യ അല്പം കൂടി ഇന്നൊവേറ്റീവ് ആണ്‌. ഇവിടെ ആരും അച്ചടക്കം പാലിക്കാനും ശബ്ദം കുറയ്ക്കാനുമൊന്നും തയ്യാറാകുന്നില്ല. പക്ഷേ ആശയ വിനിമയം നടത്തുകയും വേണം. അതിനും ഒരു വഴിയുണ്ട്. ഈ പത്തു ജോഡികളോടും പത്ത് ഭാഷകളിൽ ആയി സംസാരിച്ചുകൊള്ളാനുള്ള അവസരം നൽകുക. ഒരേ ഒരു നിബന്ധനയേ ഉള്ളൂ ഒരു ജോഡി സംസാരിക്കുന്ന ഭാഷ മറ്റേ ജോഡിക്ക് അറിയുന്നത് ആയിരിക്കരുത്. ഉത്തരേന്ത്യയിലെ ബഹളമയമായ കല്ല്യാണ വീടുകളിൽ പോയി നോക്കിയാൽ ബഹളത്തിനിടയിലും മലയാളികളും തമിഴന്മാരും തെലുങ്കന്മാരുമൊക്കെ അവരവരുടെ ഗ്രൂപ്പുകൾ ഉണ്ടാക്കി യാതൊരു തടസ്സവും അനുഭവപ്പെടാതെ ആശയ വിനിമയം നടത്തുന്നത് കാണാൻ കഴിയും. ഈ സാങ്കേതിക വിദ്യയ്ക്ക് പറയുന്ന പേരാണ്‌ കോഡ് ഡിവിഷൻ മൾട്ടിപ്പിൾ ആക്സസ് (CDMA). ഇവിടെ ഓരോ ഭാഷയും ഓരോ കോഡ് തന്നെയാണല്ലോ. പരസ്പരം ഇടകലർന്ന് ശല്ല്യം ചെയ്യാത്ത കോഡ്.
രണ്ടാം തലമുറ വരെയുള്ള ജി എസ് എം നെറ്റ്‌‌വർക്കുകൾ ഉപയോഗിക്കുന്നത് ആദ്യത്തെയും രണ്ടാമത്തെയും സാങ്കേതിക വിദ്യകൾ കൂടിച്ചേർന്നാണ്‌. അതായത് നൂറു പേർക്ക് പരസ്പരം സംസാരിക്കണമെങ്കിൽ ഇവരെ പത്തു പേരുള്ള ഗ്രൂപ്പുകളായി തിരിച്ച് ഓരോ അഞ്ചുപേർക്കും അവരവരുടെ ഗ്രൂപ്പിൽ സംസാരിക്കാനായി ക്യൂ സംവിധാനം ഏർപ്പെടുത്തുന്ന FDMA, TDMA സാങ്കേതിക വിദ്യകൾ കൂടിച്ചേർന്നത്.
മൂന്നാമത് പറഞ്ഞ ഉദാഹരണത്തിന്റെ അടിസ്ഥാനത്തിലാണ്‌ ജി എസ് എം എന്നോ സി ഡി എം എ എന്നോ‌ ഭേദമില്ലാത്ത എല്ലാ മൊബൈൽ നെറ്റ്‌‌വർക്കുകളും പ്രവർത്തിക്കുന്നത്.

സാങ്കേതികമായിപ്പറഞ്ഞാൽ ഏറ്റവും മെച്ചപ്പെട്ടത് സി ഡി എം എ തന്നെയാണ്‌. രണ്ടാം തലമുറ മൊബൈൽ നെറ്റ്‌‌വർക്കുകൾ വരെയേ യഥാർത്ഥത്തിൽ CDMA-GSM യുദ്ധത്തിന് ആയുസ്സ് ഉണ്ടായിരുന്നുള്ളൂ. 2000 ത്തിനു ശേഷം മൂന്നാം തലമുറ മൊബൈൽ നെറ്റ്‌‌വർക്കുകളിൽ എല്ലാം CDMA യുടെ വിവിധ രൂപങ്ങളാണ്‌ ഉപയോഗിച്ചു വരുന്നത്
---------------------------

ഡിജിറ്റൽ വയർ ലെസ് കമ്യൂണിക്കേഷൻ എന്നാൽ ചെറിയ കളിയല്ല. പൂജ്യവും ഒന്നും വച്ചുള്ള ഒരു കളിയായതുകൊണ്ടും ഇതിന്റെ രണ്ടിന്റെയും ഇടയിൽ മറ്റൊരു അവസ്ഥ ഇല്ലാത്തതിനാലും അങ്ങൊട്ടോ ഇങ്ങോട്ടോ മാറിയാൽ കാര്യങ്ങളൊക്കെ കുഴഞ്ഞ് മറിയും. ഇത്തരത്തിൽ ഒന്നും പൂജ്യവും മാത്രമടങ്ങിയ സംഖ്യാ ശ്രേണികളെ ഗ്രൂപ്പുകളാക്കി പാക്കറ്റുകളിൽ പൊതിഞ്ഞ് അയയ്ക്കുമ്പോൾ അയച്ച പാക്കറ്റും ലഭിച്ച പാക്കറ്റും തമ്മിൽ വ്യത്യാസമുണ്ടാകാൻ സാദ്ധ്യതകൾ ഉണ്ട്. കാരണം ട്രാൻസ്മിറ്ററിന്റെയും റിസീവറിന്റെയും ഇടയിൽ വരുന്ന തടസ്സങ്ങൾ, ഇവ ഉണ്ടാക്കുന്ന പ്രതിഫലനങ്ങൾ വഴി ഒരേ വിവരം തന്നെ ചെറിയ സമയ വ്യത്യാസത്തിൽ ഒരു പ്രതിദ്ധ്വനി പോലെ ലഭ്യമാകുന്ന അവസ്ഥ അതുകൊണ്ട് ഉണ്ടാകുന്ന സിഗ്നൽ സ്ട്രംഗ്ത്തിൽ ഉണ്ടാകുന്ന വ്യതിയാനങ്ങൾ..

<img class="size-full wp-image-353607 aligncenter" src="https://cdn.boolokam.com/articles/2022/10/tttt.jpg" alt="" width="750" height="338" />ഇതൊക്കെ ഈ ഒന്നിനേയും പൂജ്യത്തേയും മാറ്റി മറിക്കുന്നവയാണ്‌. അതുകൊണ്ട് ഡിജിറ്റൽ കമ്യൂണിക്കേഷനിൽ എപ്പോഴും അയച്ചതുതന്നെ ആണോ കിട്ടിയത് എന്ന് ഇടയ്ക്കിടെ പരിശോധിക്കേണ്ട ഒരു ഗതികേട് ഉണ്ട്. ഇതിനായി അയച്ചത് അല്ല കിട്ടിയത് എങ്കിൽ വീണ്ടും അയയ്ക്കുക, അയച്ചതിൽ എന്തെങ്കിലും പിഴവുണ്ടെങ്കിൽ തിരുത്തുക, അങ്ങനെ കുറേ പരിപാടികൾ ഉണ്ട്, സാങ്കേതികഭാഷയിൽ പറഞ്ഞാൽ ചാനൽ കോഡിംഗ്, എറർ കറൿഷൻ തുടങ്ങിയ ഗണിതസൂത്രവാക്യങ്ങളിൽ അടിസ്ഥാനമാക്കിയ സങ്കീർണ്ണമായ വിവിധ സാങ്കേതിക വിദ്യകൾ ആണ്‌ ഇതിനായി ഉപയോഗപ്പെടുത്തുന്നത്. ഇത് എത്രമാത്രം കാര്യക്ഷമം ആകുന്നുവോ അത്രമാത്രം ഡിജിറ്റൽ കമ്യൂണിക്കേഷന്റെ വേഗം കൂടും അതോടൊപ്പം ബാൻഡ് വിഡ്ത്ത് ഉപഭോഗം കുറച്ച് കൊണ്ടുവരാനും കഴിയും. ഓട്ടയുള്ള ബക്കറ്റിൽ വെള്ളം കോരുന്നതുപോലെ ആയിരുന്നു ആദ്യകാല ഡിജിറ്റൽ കമ്യൂണിക്കേഷൻ സാങ്കേതിക വിദ്യകൾ. അതുകൊണ്ട് ഒരു ബക്കറ്റ് വെള്ളം കിണറ്റിൽ നിന്നും മുകളിലെത്തിക്കണമെങ്കിൽ രണ്ടു ബക്കറ്റ് കോരണമായിരുന്നു. കാലക്രമേണ ഈ ദ്വാരങ്ങൾ അടയ്ക്കാൻ സാങ്കേതിക വിദ്യകൾ വികസിച്ചതോടെ ബക്കറ്റിന്റെ വലിപ്പം കൂട്ടാതെ തന്നെ മുഴുവൻ ബക്കറ്റ് വെള്ളവും ഒറ്റത്തവണ തന്നെ ലഭിക്കുന്ന സാഹചര്യം സംജാതമായി.

സെല്ലുലാർ കമ്യൂണിക്കേഷന്റെ കാര്യത്തിൽ ഇനി പറയുന്ന അടിസ്ഥാനപരമായ കാര്യങ്ങൾ കാര്യക്ഷമമാക്കിയാൽ ഉള്ള സ്പ്ക്ട്രത്തെത്തന്നെ കൂടുതൽ പേർക്ക് ഉയർന്ന ഡേറ്റാ റേറ്റ് നൽകിക്കൊണ്ട് ഉപയോഗിക്കാൻ കഴിയും.

1. ഒന്നിലധികം ഉപഭോക്താക്കൾക്ക് ഒരേ സമയം സ്പെക്ട്രത്തെ പകുത്ത് ചാനലുകൾ വീതിച്ച് നൽകാനും ഉപയോഗിക്കാനും പരാപ്തമായ Multiple Access സാങ്കേതിക വിദ്യകൾ

2. ഒന്നും പൂജ്യവും മാത്രമടങ്ങിയ ഡിജിറ്റൽ ഡേറ്റയെ ഉയർന്ന ഫ്രീക്വൻസി സിഗ്നലുകളാക്കി മാറ്റുന്ന ഡിജിറ്റൽ മോഡുലേഷൻ സാങ്കേതിക വിദ്യകൾ.

നിലവിൽ 4ജിയിൽ OFDM, QAM തുടങ്ങിയ സാങ്കേതിക വിദ്യകളും അതിന്റെ വകഭേദങ്ങളുമൊക്കെയാണ്‌ ഇതിനായി വികസിച്ചു വന്നത്. പക്ഷേ 5ജി എത്തുന്നതൊടെ ഇത് മാത്രം കൊണ്ട് ഉദ്ദേശിച്ച സ്പെക്ട്രൽ എഫിഷ്യൻസിയിലേക്ക് എത്താൻ സാധിക്കാത്തതിനാൽ കുറച്ചു കൂടി മെച്ചപ്പെട്ട പുതിയ സാങ്കേതിക വിദ്യകൾ കൂടി വിഭാവനം ചെയ്യപ്പെടുന്നു, പരീക്ഷിക്കപ്പെടുന്നു. ഇതിൽ പ്രധാനം OFDM ന്റെ കുറ്റവും കുറവുകളും പരിഹരിച്ചുകൊണ്ട് ഒന്നു കൂടി മെച്ചെപ്പെടുത്തുന്ന Filtered OFDM, Fliter Bank Multi Carrier (FBMC), Genaralised Frequency Division Multiplexing (GFDM), Universal Filtered Multi Carrier (UFMC), Non Orthogonal Frequency Division Multiple Access (NOMA) തുടങ്ങിയ സാങ്കേതിക വിദ്യകൾ ആണ്‌ ഉപയോഗിക്കാൻ പോകുന്നത്.

ഇതോടൊപ്പം തന്നെ 4ജിയിൽ ഒന്നിലധികം ആന്റിനകൾ ബേസ് സ്റ്റേഷനിലും മൊബൈൽ ഹാൻഡ് സെറ്റിലും ഉപയോഗിച്ചുകൊണ്ടുള്ള Multiple input Multiple Output (MIMO) സാങ്കേതിക വിദ്യകളൂടെ പുതിയ രൂപങ്ങളും സ്പെക്ട്രൽ എഫിഷ്യൻസി കൂട്ടാനായി അഞ്ചാം തലമുറയിൽ ഉപയോഗിക്കാൻ പോകുന്നു. ഇതിൽ പ്രധാനപ്പെട്ടതാണ്‌ Massive MIMO എന്ന സാങ്കേതിക വിദ്യ. മൊബൈൽ ഹാൻഡ് സെറ്റുകളിൽ ഒന്നിൽ അധികം ആന്റിനകൾ ഇപ്പോൾ തന്നെ MIMO യുടെ ഭാഗമായി ഉണ്ടെങ്കിലും ഇതിന്റെ എണ്ണം വളരെ അധികം കൂട്ടുന്നതിൽ സാങ്കേതികപരിമിതികൾ ഉണ്ട്. അതുകൊണ്ട് തന്നെ ഇപ്പോൾ പൊതുവേ 2 ട്രാൻസിമ്റ്റ് 2 റിസീവ് ആന്റിനകൾ സപ്പോർട്ട് ചെയ്യുന്ന 2x2 മൈമോ സിസ്റ്റവും നാല്‌ ആന്റിനകൾ സപ്പോർട്ട് ചെയ്യുന്ന 4x4 മൈമോ സിസ്റ്റവുമാണ്‌ നിലവിലുള്ളത്.

പക്ഷേ 5ജി വരുമ്പോഴേയ്ക്കും ഇത് മതിയാകാതെ വരുന്നു. ആന്റിനകൾ കൂട്ടിയാൽ അതനുസരിച്ച് ഡേറ്ററേറ്റ് കൂട്ടാൻ കഴിയും എങ്കിലും ഹാൻഡ് സെറ്റിന്റെ വലിപ്പവും മറ്റ് സങ്കീർണ്ണതകളും ആനുപാതികാമായി വർദ്ധിക്കുന്നു എന്നതിനാൽ പരമാവധി 5ജിയുടെ കാര്യം വരുമ്പൊൾ 8 ആന്റിനകൾ വരെ ഒക്കെ ഇപ്പൊൾ തന്നെ വിഭാവനം ചെയ്തു തുടങ്ങിയിട്ടുണ്ട്. പക്ഷേ ബേസ് സ്റ്റേഷനിൽ അങ്ങനെ അല്ല. ഇതുപോലെയുള്ള വലിപ്പത്തിന്റെ പ്രശ്നങ്ങളൊന്നും ഇല്ലാത്തതിനാലും പവർ കൂടുതൽ നൽകാൻ കഴിയും എന്നതിനാലും ബേസ് സ്റ്റേഷനിലെ ആന്റിനകളുടെ എണ്ണം പതിന്മടങ്ങ് വർദ്ധിപ്പിക്കുന്ന മാസീവ് മൈമോ എന്ന സാങ്കേതിക വിദ്യ 5ജിയ്ക്കായി വളരെ അനുയോജ്യമാണ്‌. ബേസ് സ്റ്റേഷനിലെ ആന്റിനകളുടെ എണ്ണം 50 മുതൽ 200 വരെ ഒക്കെ ആക്കി ഉയർന്ന സ്പെക്ട്രൽ എഫിഷ്യൻസി കൈവരിക്കാൻ കഴിയുന്നു. അതൊടൊപ്പം മൊബൈൽ ഹാൻഡ് സെറ്റുകളുടെ ട്രാൻസ്മിഷൻ പവർ കുറച്ചു കൊണ്ടു വന്ന് മൊബൈൽ ഹാൻഡ് സെറ്റുകളെ കൂടുതൽ ഊർജക്ഷമം ആക്കാനും ഇതുമൂലം കഴിയുന്നു എന്നതിനാൽ മാസീവ് മൈമോ അഞ്ചാം തലമുറയുടെ കാര്യത്തിൽ ഒരു അടിസ്ഥാന സാങ്കേതിക വിദ്യയായി വികസിച്ചു വരുന്നു എന്ന് പറയാം.

ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന നാലാം തലമുറ വരെയുള്ള സാങ്കേതിക വിദ്യയിൽ നിങ്ങൾ ഒരു മൊബൈൽ ടവറുമായി ബന്ധപ്പെടുന്ന സമയത്ത് നിങ്ങൾ എവിടെ നിൽക്കുന്നു എന്നത് മൊബൈൽ ടവറിനെ സംബന്ധിച്ചിടത്തോളം പ്രസക്തിയില്ല. നേർ രേഖയിൽ ആണെങ്കിൽ നല്ല സിഗ്നൽ സ്ട്രംഗ്ത്ത് ലഭിക്കും. മുറിയ്ക്കകത്തോ മറ്റേതെങ്കിലും മറവുകൾക്ക് പിന്നിലോ ഒക്കെ ആണെങ്കിൽ ആനുപാതികമായി കുറഞ്ഞോ കൂടിയോ ഒക്കെ ഇരിക്കും. ഇതുകൊണ്ട് ഒരു പ്രശ്നമുണ്ട്. നിങ്ങൾ നിങ്ങളുടെ നേരേ നിൽക്കുന്ന ആന്റിനയിൽ നിന്നുള്ള റേഡിയേഷൻ പാതയിൽ നിന്നും വ്യതിചെലിക്കുമ്പോൾ അതനുസരിച്ച് സിഗ്നൽ സ്ട്രംഗ്ത്തിൽ വ്യത്യാസം വരുന്നു. ഒരേ ടവറിൽ തന്നെയുള്ള മറ്റേതെങ്കിലും ആന്റിനകൾ നിങ്ങളുമായി നേർരേഖയിൽ വരികയാണെങ്കിൽ അത് മനസ്സിലാക്കി പ്രസ്തുത ആന്റിനയുമായി നിങ്ങളുടെ മൊബൈൽ ഫോണുകൾ ബന്ധിപ്പിക്കാൻ കഴിഞ്ഞാൽ കൂടുതൽ മെച്ചപ്പെട്ട രീതിയിൽ കമ്യൂണിക്കേഷൻ സാദ്ധ്യമാകുന്നു. ഒരു ഉദാഹരണം പറയാം. വാച്ച് ടവറുകളിൽ സേർച്ച് ലൈറ്റുമായി നിൽക്കുന്ന കാവൽക്കാരനെ കണ്ടിട്ടില്ലേ. നേരിട്ടില്ലെങ്കിൽ ആക്ഷൻ സിനിമകളിൽ എങ്കിലും കണ്ടിട്ടുണ്ടാകും. പൊതുവായി വെളിച്ചം നൽകുന്ന ലൈറ്റുകൾ ഉണ്ടാകുമെങ്കിലും കൂടുതൽ വ്യക്തമായി സംശയം തോന്നുന്ന ഇടങ്ങൾ നിരീക്ഷിക്കാനായി അവർ കറക്കാവുന്ന ഒരു ലൈറ്റ് നിരീക്ഷിക്കപ്പെടേണ്ട ഇടങ്ങളിലേക്ക് ഫോക്കസ് ചെയ്തുകൊണ്ടിരിക്കും.

സംശയകരമായി ചലിക്കുന്ന ആരെയെങ്കിലും കണ്ടാൽ സേർച്ച് ലൈറ്റ് അയാളെ തന്നെ ഫോക്കസ് ചെയ്ത് നീക്കങ്ങൾ നിരീക്ഷിക്കാനും കഴിയും. ഇതുപോലെ ഒരു സംവിധാനം 5ജിയിലും വരുന്നു. അതാണ്‌ “ ബീം ഫോമിംഗ് “. ബേസ് സ്റ്റേഷൻ ആന്റിനയും നിങ്ങളുടെ മൊബൈൽ ഫോണും തമ്മിൽ നേർ രേഖയിൽ ഫോക്കസ് ചെയ്തിരിക്കുന്ന ഒരു കൂടുതൽ ശേഷിയുള്ള ഒരു ഇലക്ട്രോ മാഗ്നറ്റിക് സിഗ്നൽ ബീം വഴി ബന്ധം സ്ഥാപിക്കപ്പെടുന്നു. ഈ ബീം വളരെ ഫോക്കസ്ഡ് ആയതിനാൽ സ്വാഭാവികമായും കൂടുതൽ ഡേറ്റ കൈകാര്യം ചെയ്യാൻ കഴിയുമെന്ന് അറിയാമല്ലോ. നിങ്ങൾ ചലിക്കുന്നതനുസരിച്ച് ഈ ബീമും നിശ്ചിത കോണളവിൽ ചലിക്കാൻ കഴിവുള്ളവയായിരിക്കും. പ്രസ്തുത പരിധി കഴിഞ്ഞാൽ മറ്റ് ആന്റിനകളിൽ നിന്നുള്ള ബീമുകൾ ഈ ജോലി ഏറ്റെടുക്കും.

അടുത്ത ഒരു സാങ്കേതിക വിദ്യയാണ്‌ ഡൈനാമിക് സ്പെക്ട്രം മാനേജ്‌‌മെന്റ് എന്നത്. നിലവിൽ സ്പെക്ട്രത്തിന്റെ കഷണങ്ങൾ ഓരോ ഓപ്പറേറ്റർമ്മാർക്കായി ഓരോ ആവശ്യങ്ങൾക്കായി വീതിച്ച് കൊടുക്കുകയാണല്ലോ. ഇതിൽ പല പ്രശ്നങ്ങളുമുണ്ട്. ചില നെറ്റ് വർക്കുകളിൽ ചില സമയങ്ങളിൽ സ്പെക്ട്രം ഉപയോഗിക്കാതെ കിടക്കുമ്പോൾ മറ്റ് നെറ്റ് വ ക്കുകളിൽ കൂടുതൽ ട്രാഫിക് മൂലം കൂടൂതൽ സ്പെക്ട്രം ആവശ്യമായി വരുന്ന സാഹചര്യും ഉണ്ടാകുന്നു. ഇത്തരത്തിൽ ഒരു നിശ്ചിത സമയത്ത് സ്പെക്ട്രത്തിൽ ഉപയോഗമില്ലാതെ കിടക്കുന്ന ഭാഗത്തെ സ്പ്ക്ട്രം ഹോൾ എന്ന് വിളിക്കാം. ഇത്തരം സ്പെക്ട്രം ഹോളുകൾ കണ്ടെത്തി അത് ആവശ്യക്കാർക്ക് ഉപയോഗിക്കാൻ കഴിയുന്ന ഒരു സംവിധാനം ഉണ്ട് അതിന്റെ പേരാണ്‌ “ കോഗ്നിറ്റീവ് റേഡിയോ “ എന്നത്. ഒട്ടും തന്നെ സ്പെക്ട്രം ഉപയോഗശൂന്യമായി പോകാതെ പരമാവധി ഉപഭോഗം സാദ്ധ്യമാകും എന്നതിനാൽ അഞ്ചാം തലമുറയിലും ഇതുപോലെയുള്ള ഡൈനാമിക് സ്പെക്ട്രം മാനേജ്മെന്റ് സംവിധാനങ്ങൾക്ക് വലിയ സാദ്ധ്യതകൾ ആണ്‌ ഉള്ളത്. നിലവിൽ നിയമപരമായ പല പ്രശ്നങ്ങളും ഉള്ളതിനാൽ സെല്ലുലാർ കമ്യൂണിക്കേഷനിൽ ഇത് എത്താൻ സമയമെടുക്കുമെങ്കിലും കാലത്തിന്റെ ആവശ്യകത ആയതിനാൽ അധികം താമസിയാതെ ഇതും പരീക്ഷിക്കപ്പെടേണ്ടതാണ്‌.

ഇത്തരത്തിൽ സ്പെക്ട്രൽ എഫിഷ്യൻസി വർദ്ധിപ്പിക്കാനായി ഹാൻഡ് സെറ്റിലെയും ബേസ് സ്റ്റേഷനിലെയും റേഡിയോയിലും സിഗ്നൽ പ്രോസസ്സിംഗ് സാങ്കേതിക വിദ്യകളിലും കാര്യമായ മാറ്റങ്ങൾ ആയിരിക്കും അഞ്ചാം തലമുറയിൽ ഉണ്ടാവുക. ക്വാൾകോം, ZTE, മീഡിയാ ടെക്, വാവെ, നോക്കിയ, എറിക്സൺ തുടങ്ങിയ കമ്പനികൾ 5G NR മൊബൈൽ ഫോൺ ചിപ്പുകളും ബേസ് സ്റ്റേഷനുകളും ആന്റിനകളുമൊക്കെ വികസിപ്പിച്ചുകൊണ്ട് 2020 കളുടെ അവസാനമെങ്കിലും പ്രധാന നെറ്റ് വർക്കുകളെ 5ജിയിലേക്ക് ഉയർത്താനുള്ല ശ്രമത്തിലാണ്‌. പക്ഷേ റേഡിയോ എന്ന ഭാഗം മാത്രം ഉയർത്തിയതുകൊണ്ട് 5ജി അതിന്റെ വിഭാവനം ചെയ്യപ്പെട്ട തലത്തിലേക്ക് ഉയരുന്നില്ല. അതിനായി “ബാക് ഹോൾ നെറ്റ് വർക്കുകൾ” കൂടി സാങ്കേതികമായി ഉയരേണ്ടതുണ്ട് അതിന്റെ ശേഷി വർദ്ധിപ്പിക്കേണ്ടതുണ്ട്. അതിനാൽ 5ജി എന്നത് ഇതുവരെയുള്ളതിൽ നിന്നും വ്യത്യസ്തമായി വെറും മൊബൈൽ നെറ്റ്‌‌വർക്കുകളിൽ മാത്രം ഒതുങ്ങി നിൽക്കുന്ന ഒരു സാങ്കേതികമായ മുന്നേറ്റം ആയിരിക്കില്ല എന്നർത്ഥം. ഇതിൽ പ്രധാനപ്പെട്ടതായിരിക്കും Network Virtualization സാങ്കേതിക വിദ്യകൾ, Edge Computing തുടങ്ങിയവയൊക്കെ. ഇതിനെക്കുറിച്ചൊന്നും വിസ്താര ഭയത്താൽ വിശദമാക്കുന്നില്ല.

അഞ്ചു ഭാഗം കൊണ്ട് നിർത്താമെന്ന് കരുതിയ 5ജിയെക്കുറിച്ചുള്ള ഈ കുറിപ്പുകൾ ഇതിപ്പോൾ തന്നെ ഏഴു ഭാഗം ആയി. പരമാവധി സാങ്കേതികതകൾ ഒഴിവാക്കാൻ ശ്രമിക്കുന്നതുകൊണ്ട് വിഷയം പലപ്പോഴും കൈവിട്ട് പോകുന്നതായി തോന്നുന്നതിനാൽ തൽക്കാലം ഇതോടെ അവസാനിപ്പിക്കുകയാണ്‌. ഇതുവരെ വായിച്ചവർക്കും വായിക്കാൻ പോകുന്നവർക്കും നന്ദി.

******************


![5ജി ഇന്ത്യയിൽ ലോഞ്ച് ചെയ്യപ്പെട്ടല്ലോ, എന്താണ് 5ജി ? ഈ വിഷയത്തെ കുറിച്ച് ആധികാരികമായി എഴുതിയ ലേഖനം](https://cdn.boolokam.com/articles/2022/10/fggghhh.jpg)**5ജി ഇന്ത്യയിൽ ലോഞ്ച് ചെയ്യപ്പെട്ടല്ലോ.ഏതാനും വർഷങ്ങൾക്ക് മുൻപേ തന്നെ ലോകത്തെ പല രാജ്യങ്ങളിലും പരിമിതമായ തോതിലും പ്രധാന നഗരങ്ങളിലുമായൊക്കെ 5 ജി സർവീസ് പ്രചാരത്തിലുണ്ട് . നിങ്ങള്ക്ക് അതേക്കുറിച്ചു എന്തൊക്കെ അറിയാം ? എന്താണ് 5ജി ? സുജിത് കുമാർ എഴുതിയ ലേഖനം വായിക്കാം.** **Sujith Kumar** 1ജി മുതൽ 4ജി വരെയുള്ള മൊബൈൽ കമ്യൂണിക്കേഷൻ സാങ്കേതിക വിദ്യകളെക്കുറിച്ചും അവയുടെ വികാസത്തെക്കുറിച്ചുമൊക്കെ വിശദമായിത്തന്നെ ഇതിനു മുൻപ് എഴുതിയിട്ടുണ്ട് (പോസ്റ്റ് ലിങ്കുകൾ ആദ്യ കമന്റിൽ). ഇനി വരാൻ പോകുന്ന 5ജിയെക്കുറിച്ച് പലരിലും വലിയ തോതിലുള്ള തെറ്റിദ്ധാരണകൾ നിലനിൽക്കുന്നതിനാൽ 5ജിയെക്കുറിച്ച് കുറച്ച് വിവരങ്ങൾ : [caption id="attachment_353602" align="alignleft" width="295"] **Sujith Kumar**[/caption] സെല്ലുലാർ കമ്യൂണിക്കേഷന്റെ നാലാം തലമുറയായ 4ജി വന്നതോടെ നിങ്ങളുടെ മൊബൈലിലെ ഡയലർ അപ്ലിക്കേഷൻ എന്നത് നിങ്ങൾ പോലും അറിയാതെ വാട്സപ്പും സ്കൈപ്പുമൊക്കെ പോലെ ഒരു VoIP അപ്ലിക്കേഷൻ മാത്രമായി മാറിക്കഴിഞ്ഞു. അതായത് പഴയ സർക്യൂട്ട് സ്വിച്ചിംഗ് സാങ്കേതിക വിദ്യയിൽ നിന്നും പാക്കറ്റ് സ്വിച്ചിംഗ് സാങ്കേതിക വിദ്യയിലേക്ക് 4ജിയിലൂടെ മാറിക്കഴിഞ്ഞിരിക്കുന്നു. ഇവിടെ 3ജി വരെ ഫോൺ വിളി സമയത്ത് നിങ്ങളിൽ നിന്നും നിങ്ങൾ വിളിക്കുന്ന ആളിലേക്ക് മാത്രമായി അനുവദിക്കപ്പെട്ടിട്ടൂള്ള ഒരു പാതയായ സർക്യൂട്ട് ആധുനിക മൊബൈൽ കമ്യൂണിക്കേഷൻ സാങ്കേതിക വിദ്യയിൽ ഇല്ല. എല്ലാം പാക്കറ്റ് ഡേറ്റ ആണ്‌. ഈ മെയിൽ ഐഡി പോലെ ഒരു യുണീക് ഐഡന്റിറ്റി എന്നതിലപ്പുറത്തേക്ക് മൊബൈൽ നമ്പരുകൾക്ക് ഇക്കാലത്ത് യാതൊരു സ്ഥാനവുമില്ല. സാങ്കേതികമായി നിങ്ങളുടെ മൊബൈൽ സേവന ദാതാവിന്റെ ടവറിൽ റേഞ്ച് ഇല്ലെങ്കിലും ഏതെങ്കിലും തരത്തിൽ വൈഫൈ വഴിയുള്ള ഇന്റർനെറ്റ്‌‌ കണൿഷൻ ഉണ്ടെങ്കിൽ വേണമെങ്കിൽ നിങ്ങളുടെ ഫോൺ നമ്പരിനെ “ഔട് ഓഫ് കവറേജ് ഏരിയ” യിൽ ആകുന്ന പ്രശ്നം ഒഴിവാക്കാൻ കഴിയുന്നതാണ്‌. അതായത് ഫോൺ നെറ്റ്‌‌വർക്ക് ഇല്ലെങ്കിലും ഏതെങ്കിലും ഒരു വൈഫൈ കണൿഷൻ ഉണ്ടെങ്കിൽ വാട്സപ് വഴിയും സ്കൈപ്പ് വഴിയുമൊക്കെ വിളിക്കാൻ കഴിയുന്നതുപോലെത്തന്നെ. സർവീസ് പ്രൊവൈഡർമ്മാർ “വൈഫൈ കാളിംഗ് “ എന്ന് വിളിക്കപ്പെടുന്ന ഈ സംവിധാനം സപ്പോർട്ട് ചെയ്യുന്നുണ്ടെങ്കിൽ നിങ്ങളുടെ ഫോണിലും ഇത് സാദ്ധ്യമാണ്‌. നിങ്ങളുടെ സർവീസ് പ്രൊവൈഡർ വൈഫൈ കാളിംഗ് സംവിധാനം നൽകുന്നുണ്ടെങ്കിൽ ഫോണിന്റെ ഡയലർ ആപ്പിലെ അഡ്‌‌വാൻസ്ഡ് സെറ്റിംഗ്സിൽ അത് കാണാൻ കഴിയുന്നതാണ്. പറഞ്ഞു വരുന്നത് മറ്റൊരു വിഷയത്തിലേക്ക് ആണ്‌. മൊബൈൽ ഫോൺ കണൿഷൻ എന്നതിൽ നിന്നു മൊബൈൽ ഇന്റർനെറ്റ് ‌‌കണക്ഷൻ എന്ന നിലയിലേക്ക് 4ജി വന്നതോടെ സെല്ലുലാർ സാങ്കേതിക വിദ്യകൾ മാറിക്കഴിഞ്ഞു. 5ജിയിലേക്ക് പോകുന്നതിനു മുൻപ് ഒരു ഉദാഹരണം പറയാം. നിങ്ങളുടെ വീട്ടിൽ ഫൈഫൈ ഉണ്ട്. തൊട്ടടുത്ത എല്ലാ വീടുകളിലും ഫൈഫൈ ഉണ്ട്. അൺലിമിറ്റഡ് കണൿഷൻ ആയതിനാലും എല്ലാവരും പരസ്പരം നന്നായി പരിചയമുള്ളവർ ആയതിനാലും എല്ലാവരുടേയും വൈഫൈ ആക്സസ് പോയന്റുകളും അവയൂടെ പാസ് വേഡുകളും പരസ്പരം ഷെയർ ചെയ്യപ്പെട്ടിരിക്കുന്നു. ഫൈഫൈ കാളിംഗ് വഴി നിങ്ങൾ സംസാരിച്ചുകൊണ്ട് റോഡിലൂടെ നടക്കുകയാണെന്ന് കരുതുക. നിങ്ങളുടെ ഫൈഫൈയുടെ റേഞ്ച് ഏതാനും മീറ്ററുകൾ മാത്രം ആയിരിക്കും. നടന്ന് നടന്ന് അയൽവാസിയുടെ വീടിനു മുന്നിലേത്തുമ്പോഴേക്കും നിങ്ങളുടെ ഫോൺ അയൽവാസിയുടെ നെറ്റ്‌‌വർക്കിലേക്ക് കണക്റ്റ് ആയിട്ടുണ്ടാകും. ഇത്തരത്തിൽ എവിടെ പോയാലും വൈഫൈ നെറ്റ്‌‌വർക്ക് ലഭിക്കുകയും അവ ഫോണുമായി സ്വയമേവ കണക്റ്റ് ആയി ഫോൺവിളി ഉൾപ്പെടെയുള്ള ഡാറ്റാ സർവീസുകൾ മുടക്കമില്ലാതെ സാദ്ധ്യമാകുന്ന ഒരു സാഹചര്യത്തെക്കുറിച്ച് ഇപ്പോൾ മനസ്സിലാക്കാൻ കഴിയുന്നില്ലേ? അതിനു സമാനമായ ഒന്നാണ്‌ ഇനി 5ജിയിൽ വരാൻ പോകുന്നത്. ഇവിടെ നിങ്ങളുടെ ഫൈഫൈ റൗട്ടറുകൾക്ക് പകരമായി മൊബൈൽ സർവീസ് പ്രൊവൈഡർമാരാൽ സ്ഥാപിക്കപെടുന്ന കൊച്ചു കൊച്ച് മൊബൈൽ ടവറുകൾ ആയിരിക്കുമെന്നുമാത്രം. എന്തിനാണിങ്ങനെ വൈഫൈ റൗട്ടറുകൾ പോലെ ഇത്രയധികം ചെറിയ ചെറിയ മൊബൈൽ ടവറുകൾ ആവശ്യമായി വരുന്നത്? എന്തെല്ലാമായിരിക്കും 5ജിയിൽ ഉപയോഗിക്കുന്ന നമുക്ക് ഇതുവരെ പരിചിതമല്ലാത്ത സാങ്കേതിക വിദ്യകൾ? അവയെക്കുറിച്ചെല്ലാം വിശദമായിത്തന്നെ പറയാം. **== ലാസ്റ്റ് മൈൽ കണക്റ്റിവിറ്റി ==** 1ജി മുതൽ ഉള്ള എല്ലാ മൊബൈൽ സാങ്കേതിക വിദ്യകളെയും നമുക്ക് ലാസ്റ്റ് മൈൽ കണക്റ്റിവിറ്റി ആയി കണക്കാക്കാം. എന്താണ്‌ ഈ ലാസ്റ്റ് മൈൽ കണക്റ്റിവിറ്റി? റയിൽവേ സ്റ്റേഷനുകളീൽ നിന്നും വിമാനത്താവളങ്ങളിൽ നിന്നും ബസ് സ്റ്റാൻഡുകളിൽ നിന്നുമൊക്കെ നമ്മുടെ വീട്ടിലേക്കുള്ള ഗതാഗത സംവിധാനങ്ങൽ ഇല്ലേ അതു തന്നെയാണ്‌ ഈ പറഞ്ഞ ലാസ്റ്റ് മൈൽ കണക്റ്റിവിറ്റി. ലോകത്തെവിടെയും ഏറ്റവും ശ്രമകരമായ ഒരു ജോലിയാണ്‌ ലാസ്റ്റ് മൈൽ കണക്റ്റിവിറ്റി മെച്ചപ്പെടുത്തുക എന്നത്. രണ്ടായിരത്തി എണ്ണൂറു കിലോമീറ്റർ ദൂരെ കിടക്കുന്ന ദുബായിൽ രണ്ടോ മൂന്നോ മണിക്കൂറുകൾക്കകം വിമാനത്തിൽ കൊച്ചിയിൽ എത്താം. പക്ഷേ ഏതാനും കിലോമീറ്ററുകൾ മാത്രം ദൂരമുള്ള നെടുമ്പാശേരിയിൽ നിന്നും വൈറ്റില വരെ എത്തണമെങ്കിൽ എത്ര മണിക്കൂറുകൾ എടുക്കുമെന്ന് യാതൊരു ഉറപ്പുമില്ല. ![](https://cdn.boolokam.com/articles/2022/10/GEHHHH.jpg)അതുപോലെത്തന്നെയാണ്‌ നമ്മുടെ വയർ ലെസ് കമ്യൂണിക്കേഷൻ സാങ്കേതിക വിദ്യകളുടെ കാര്യവും. 3ജിയ്ക്ക് ശേഷം ഫോൺ വിളി എന്നതിനുപരി ഇന്റർനെറ്റ് ആണ്‌ സെല്ലുലാർ സാങ്കേതിക വിദ്യകളൂടെ അടിസ്ഥാനമെന്നതിനാൽ ഡേറ്റയുടെ കാര്യം തന്നെ എടുത്ത് പരിശോധിച്ചു നോക്കിയാൽ രസകരമായ ഒരു വസ്തുത മനസ്സിലാക്കാൻ കഴിയും. ഇനി വരാൻ പോകുന്ന 5ജി നെറ്റ്‌‌വർക്ക് നമുക്ക് തരുവാൻ ഉദ്ദേശിക്കുന്ന ഡാറ്റാ സ്പീഡും സൗകര്യങ്ങളുമെല്ലാം പത്തൊ പതിനഞ്ചോ കിലോമീറ്ററുകൾ ദൂരെയുള്ള നമ്മുടെ മൊബൈൽ ടവറുകൾ വരെ 2ജി/3ജി കാലഘട്ടങ്ങളിൽ തന്നെ നിലനിന്നിരുന്നു. പക്ഷേ അത് വയർ ലെസ് ആയിട്ടുള്ളതല്ല ഹൈസ്പീഡ് ഒപ്റ്റിക്കൽ ഫൈബർ കേബിളുകൾ വഴി ഉള്ളതായിരുന്നു എന്നു മാത്രം. 3ജിയിലും 4ജിയിലുമൊക്കെ ശ്രമിച്ചത് ഇതിനെ ഉപഭോക്താക്കളിലേക്ക് വയർ ഇല്ലാതെ എത്തിക്കുക എന്ന ലാസ്റ്റ് മൈൽ കണക്റ്റിവിറ്റി ഉറപ്പാക്കാൻ ആയിരുന്നു. ഇത്തരത്തിൽ ലാസ്റ്റ് മൈൽ കണക്റ്റിവിറ്റി മെച്ചെപ്പെടുത്തുക എന്നത് വലിയ വെല്ലുവിളികൾ ഉള്ള ഒന്നാണ്‌. നമ്മുടെ ഗതാഗത സൗകര്യങ്ങളുടെ കാര്യം തന്നെ ഉദാഹരണമായി എടുത്ത് പരിശോധിച്ചു നോക്കുക. എന്തെല്ലാം വെല്ലുവിളികൾ ആണ്‌ നേരിടേണ്ടി വരുന്നത് ? റോഡുകളുടെ വീതിക്കുറവ്, റോഡുകളിലെ വളവുകളും തിരിവുകളും കുണ്ടും കുഴികളും. വാഹനങ്ങളുടെയും സഞ്ചാരികളുടെയും ആധിക്യം. എന്നുവേണ്ട പെട്ടന്ന് പരിഹരിക്കാൻ കഴിയാത്തതും ധാരാളം പണച്ചിലവുള്ളതും ആണ്‌ ഈ പറഞ്ഞ ലാസ്റ്റ് മൈൽ കണക്റ്റിവിറ്റി എന്നത്. വയർ ലെസ് കമ്യൂണിക്കേഷനിലും ഇതുപോലെ ധാരാളം വെല്ലുവിളികൾ ഉണ്ട്. റോഡുകളുടെ വീതിക്കറവിനോട് താരതമ്യപ്പെടുത്താവുന്നതാണ്‌ ഇലക്ട്രോമാഗ്നറ്റിക് സ്പെക്ട്രത്തിന്റെ വീതിക്കുറവും. അതായത് വയർ ലെസ് കമ്യൂണിക്കേഷനിലെ റോഡുകൾ ആണ്‌ ഇലക്ട്രോ മാഗ്നറ്റിക് സ്പെക്ട്രം. വായുവും വെള്ളവും ഭൂമിയും പോലെ ഇലക്ട്രോ മാഗ്നറ്റിക് സ്പെക്ട്രവും ഒരു പ്രകൃതി വിഭവം ആണ്‌. അതുകൊണ്ട് തന്നെ അതിന്റ് ഉപയോഗത്തിലും വിതരണത്തിലുമെല്ലാം ശക്തമായ നിബന്ധനകളും ധാരാളം പ്രായോഗിക സാങ്കേതിക പരിമിതികളും ഉണ്ട്. ഈ പരിമിതികളെ എങ്ങിനെയെല്ലാമാണ്‌ കാലാനുസൃതമായ സാങ്കേതിക വിദ്യകൾ മറികടന്നെതെന്നും ഇനിയും മുന്നിലുള്ള വൻ കടമ്പകളെ മറി കടക്കുന്ന അഞ്ചാം തലമുറ സാങ്കേതിക വിദ്യകൾ എന്തെല്ലാമെന്നുമൊക്കെ ചുവടെ വായിക്കാം ********* ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന നാലാം തലമുറ സെല്ലുലാർ കമ്യൂണിക്കേഷൻ സാങ്കേതിക വിദ്യകളിൽ നിന്നും വ്യത്യസ്ഥമായി എന്തായിരിക്കും അഞ്ചാം തലമുറയിൽ നമുക്ക് ലഭിക്കാൻ പോകുന്നത്? ഇപ്പോൾ 10 Mbps വേഗതയിൽ ഡൗൺലോഡ് ചെയ്യാൻ കഴിയുന്ന സിനിമ ഇനി 100 Mbps വേഗതയിൽ ഡൗൺ ലോഡ് ചെയ്യാൻ കഴിയും എന്നത് മാത്രമാണോ? നമ്മൾ ഇപ്പോൾ ഉപയോഗിച്ചുകൊണ്ടിരിക്കുന്ന 4ജിയുടെ ശരാശരി ഡാറ്റാ റേറ്റ് അല്ലെങ്കിൽ സ്പീഡ് പ്രായോഗിക തലത്തിൽ 3ജിയുടെ പരമാവധി ഡാറ്റാ റേറ്റ് ആയിരുന്നു എന്ന് മനസ്സിലാക്കാമല്ലോ. അതുപോലെ തന്നെ ആണ്‌ 5ജി യുടെ കാര്യവും. 4ജിയുടെ പരമാവധി ഡേറ്റാ റേറ്റ് 100 Mbps ആണെങ്കിൽ 5 ജിയുടേത് 10 Gbps ആണ്‌. അതായത് 4ജിയേക്കാൾ നൂറു മടങ്ങ് അധികവേഗത. പ്രായോഗിക തലത്തിലും ഇപ്പോൾ 4ജിയിൽ കിട്ടുന്നതിന്റെ നൂറിരട്ടി വേഗത എങ്കിലും 5ജിയിൽ പ്രതീക്ഷിക്കാവുന്നതാണ്‌. വേഗതയ്ക്ക് അപ്പുറത്തും 5ജിയ്ക്ക് മറ്റു പല പ്രത്യേകതകളും വിഭാവനം ചെയ്തിട്ടുണ്ട്. അതിൽ പ്രധാനമാണ്‌ ‘ലാറ്റൻസി’. നമ്മൾ ഒരു പന്ത് ചുവരിലേക്ക് അടിച്ചാൽ അത് അവിടെ ചെന്ന് തട്ടി തിരിച്ചു വരാൻ എടുക്കുന്ന സമയം ഉണ്ടല്ലോ അതിനെ ലാറ്റൻസിയോട് ഉപമിക്കാം. 4ജിയിൽ ഇത് 10 മില്ലി സെക്കന്റ് ആണെങ്കിൽ 5ജിയിൽ 1 മില്ലി സെക്കന്റിൽ താഴെ ആണ്‌ വിഭാവനം ചെയ്തിരിക്കുന്നത്. എന്തുകൊണ്ടാണ്‌ ഈ ലാറ്റൻസി ഇത്രയധികം പ്രാധാന്യമർഹിക്കുന്നത്? 4ജി എന്നത് എന്നത് അടിസ്ഥാനപരമായി ഒരു മൊബൈൽ ബ്രോഡ്ബാൻഡ് സംവിധാനം ആണെങ്കിൽ 5ജി അതിലും അപ്പുറത്താണ്‌. അതായത് വിർച്വൽ റിയാലിറ്റിയും ആർട്ടിഫിഷ്യൽ ഇന്റലിജൻസിന്റെയും പൂക്കാലമായിരിക്കും 5ജിയുടേത്. ലാറ്റൻസിയുടെ കാര്യം മനസ്സിലാക്കാൻ ചില ഉദാഹരണങ്ങൾ പറയാം. ![](https://cdn.boolokam.com/articles/2022/10/T3YYY.jpg)ഇപ്പോൾ ഇന്റർനെറ്റിലൂടെ ലോകത്ത് പലഭാഗത്തുമിരിക്കുന്ന ആളുകളുമായി ചേർന്ന് കളിക്കുന്ന ഉഗ്രൻ കമ്പ്യൂട്ടർ / മൊബൈൽ ഗേമുകൾ ഇല്ലേ. ഇതിലൊക്കെ ലാറ്റൻസി ഒരു വലിയ വിഷയമാണ്‌. അതായത് ഒരു ആൿഷൻ ഗേം ആണെങ്കിൽ നിങ്ങൾ എതിരാളിയെ വെടിവയ്ക്കുമ്പോൾ ക്ഷണ നേരം കൊണ്ട് തന്നെ ഒട്ടും തന്നെ സമയവ്യത്യാസം ഇല്ലാതെ എതിരാളിക്ക് അത് കൊള്ളുവാനോ അല്ലെങ്കിൽ മനസ്സിലാക്കി ഒഴിഞ്ഞ് മാറാനോ ഉള്ള അവസരം ഉണ്ടായിരിക്കണം. നെറ്റ് വർക്കിൽ ലേറ്റൻസി മൂലം ഉണ്ടാകുന്ന സമയ വ്യത്യാസം ഇപ്പോൾ വെടി വച്ചാൽ പത്തു സെക്കന്റിനു ശേഷം കൊള്ളുന്ന അവസ്ഥ ഉണ്ടാകുന്നത് കളിയുടെ രസം കൊല്ലുന്നതല്ലേ. അതിൽ സ്വാഭാവികത തീർച്ചയായും നഷ്ടപ്പെടുന്നു. അതുപോലെ തന്നെ മറ്റൊരു ഉദാഹരണമാണ്‌ റോബോട്ടിക് സർജറി. അമേരിക്കയിൽ ഇരിക്കുന്ന ഒരു വിദഗ്ദ ഡോക്ടർ കമ്പ്യൂട്ടർ സ്ക്രീനിലൂടെ ഇന്ത്യയിലെ ആശുപത്രിയിലെ റോബോട്ട് നടത്തുന്ന സർജറി തത്സമയം കണ്ടുകൊണ്ട് അതിനെ നിയന്ത്രിക്കുന്ന ഒരു സംവിധാനത്തെക്കുറിച്ച് ചിന്തിച്ചു നോക്കുക. ഇവിടെ നെറ്റ് വർക്കിൽ ഉള്ള ഡിലേ വളരെ പ്രധാനപ്പെട്ടതാണ്‌. റോബോട്ടിന്റെ പ്രവർത്തനം നിയന്ത്രിക്കാനുള്ല കമാൻഡ് നൽകിയ ഉടൻ തന്നെ ഒട്ടും തന്നെ സമയമെടുക്കാതെ ആ സന്ദേശം റോബോട്ടിലേക്ക് എത്തുകയും അതിന്റെ പ്രതികരണം കമാൻഡ് നൽകിയ ഡോക്ടറിലേക്ക് തിരിച്ച് എത്തുകയും ചെയ്യുക ഒരു വിദൂര നിയന്ത്രിത റോബോട്ടിക് സർജറിയെ സംബന്ധിച്ചിടത്തോളം പരമ പ്രധാനമാണ്‌. ഇവിടെ ലേറ്റൻസി എത്രത്തോളം കുറഞ്ഞിരിക്കുന്നുവോ അത്രത്തോളം നല്ലതാണെന്ന് മനസ്സിലാക്കാം. ഇപ്പോൾ വാട്സപ്പിലും മറ്റും വീഡിയോ ചാറ്റ് നടത്തുന്നവർക്ക് അറിയാം എത്ര വേഗതയുള്ല 4ജി നെറ്റ് വർക്ക് ആണെങ്കിലും അത്യാവശ്യം നല്ല ഡിലേ തന്നെ വീഡിയോയിൽ കാണാവുന്നതാണ്‌. ആ പ്രശ്നങ്ങളെല്ലാം പരിഹരിക്കുക എന്ന ലക്ഷ്യവും അഞ്ചാം തലമുറ സെല്ലുലാർ നെറ്റ് വർക്കുകൾക്ക് ഉണ്ട്. 4ജിയോട് താരതമ്യെപ്പെടുത്തുമ്പൊൾ അടുത്ത പ്രധാന വ്യത്യാസം ആണ്‌ ഒരു നിശ്ചിത ദൂരപരിധിയ്ക്കുള്ളിൽ സാദ്ധ്യമാകുന്ന പരമാവധി ഉപകരണങ്ങളുടെ എണ്ണം എന്നത്. നിലവിൽ 4ജി നെറ്റ് വർക്കിൽ ഉപകരണങ്ങൾ എന്നാൽ മൊബൈൽ ഫോണുകളും ഡാറ്റാ ഡോംഗിളുകളും മാത്രമാണല്ലോ പ്രധാനമായിട്ടുമുള്ളത്. ഇവയുടെ എണ്ണം പരിമിതമാണെങ്കിൽ 5ജിയുടെ കാര്യത്തിൽ ഇന്റർനെറ്റ് ഓഫ് തിംഗ്സ് (IoT) എന്ന ഓമനപ്പേരിട്ടു വിളിക്കുന്ന കൊച്ചു കൊച്ച് ഇന്റർനെറ്റ് കണക്റ്റഡ് ആയിട്ടുള്ള ഉപകരണങ്ങൾ കൂടി വരുന്നതോടെ ഒരു ചതുരശ്ര കിലോമീറ്ററിൽ പരമാവധി പത്തുലക്ഷം കണൿഷനുകൾ വരെ യാതൊരു പ്രശ്നവുമില്ലാതെ കണക്റ്റ് ചെയ്ത് ഉപയോഗിക്കാവുന്നതാണ്‌. അതോടൊപ്പം തന്നെ നിലവിൽ 4ജിയിൽ മൊബൈൽ ഉപകരണങ്ങൾ പിൻതുണയ്ക്കപ്പെടുന്ന പരമാവധി വേഗത 350 കിലോമീറ്റർ പ്രതി മണിക്കൂർ ആണെങ്കിൽ 5ജിയിൽ ഇത് 500 കിലോമീറ്റർ പ്രതി മണിക്കൂർ ആയി വർദ്ധിപ്പിച്ചിരിക്കുന്നു. അടുത്ത എടുത്തു പറയേണ്ട ഒരു പ്രത്യേകത ഊർജ്ജക്ഷമതയാണ്‌. ബാറ്ററിയിൽ പ്രവർത്തിക്കുന്ന അഞ്ചാം തലമുറ മൊബൈൽ ഉപകരണങ്ങൾ വളരെ ഊർജ്ജക്ഷമം ആയിരിക്കും. ഇവിടെ മൊബൈൽ ഉപകരണങ്ങൾ എന്നതുകൊണ്ട് മൊബൈൽ ഫോണുകൾ മാത്രമാണെന്ന് തെറ്റിദ്ധരിക്കരുത്. മൊബൈൽ നമ്പരുകളെപ്പോലെത്തന്നെ സ്വന്തമായി വിലാസമുള്ള കൊച്ചു കൊച്ച് ഇന്റർനെറ്റ് കണക്റ്റഡ് ആയുള്ള ഉപകരണങ്ങൾ ഉയർന്ന ഊർജ്ജക്ഷമത ഉള്ളതായിരിക്കുമെന്നതിനാൽ അതിലെ ബാറ്ററികൾ ഇടയ്ക്കീടെ മാറ്റേണ്ടതിനെക്കുറിച്ചോ റീ ചാർജ്ജ് ചെയ്യേണ്ടതിനെക്കുറിച്ചോ ചിന്തിക്കേണ്ട ആവശ്യമുണ്ടാകില്ല. ഇതിനെല്ലാം അപ്പുറമായി ഇക്കാലത്ത് ഏറ്റവും വിലപിടിപ്പുള്ള ഒരു പ്രകൃതി വിഭവം ആയി കണക്കാക്കപ്പെടുന്ന ഇലക്ട്രോ മാഗ്നറ്റിക് സ്പെക്ട്രത്തിനെ ഒട്ടും പാഴാക്കാതെ അതിന്റെ പരമാവധി സാദ്ധ്യതകൾ ഉപയോഗപ്പെടുത്തുന്ന ആധുനിക സാങ്കേതിക വിദ്യകൾ ആയിരിക്കും അഞ്ചാം തലമുറ സെല്ലുലാർ നെറ്റ് വർക്കുകളിലേത്. നിലവിൽ വലിയ വെല്ലുവിളികളെ ആണ്‌ 5ജി സാങ്കേതിക വിദ്യകൾക്ക് നേരിടാനുള്ളത്. നിലവിലെ 4ജി നെറ്റ് വർക്കുകൾ ചവിട്ടൂപടിയായി ഉപയോഗിച്ചുകൊണ്ട് ഒരു പടിപടിയായുള്ള മാറ്റമാണ്‌ 5ജിയിലേക്ക് ഉണ്ടാവുക. ഇന്റർ നാഷണൽ ടെലികമ്യൂണിക്കേഷൻ യൂണിയന്റെ വർക്ക് ഗ്രൂപ്പ് ആയ 3GPP ആണ്‌ ഇതിനായുള്ള പൊതു മാനദണ്ഡങ്ങൾ ഉണ്ടാക്കുകയും വിലയിരുത്തുകയുമൊക്കെ ചെയ്തുകൊണ്ടിരിക്കുന്നത്. ഇതിന്റെ ഭാഗമായി 5G NR (5ജി ന്യൂ റേഡിയോ) എന്ന പേരിൽ 4ജിയിൽ നിന്നും 5ജിയിലേക്ക് നെറ്റ് വർക്കുകളെ ഉയർത്തിക്കൊണ്ടുവരാനുള്ള ശ്രമമാണ്‌ അദ്യപടിയായി ഇപ്പോൾ നടന്നു കൊണ്ടിരിക്കുന്നത്. ഇപ്പോൾ ലോകത്ത് പല രാജ്യങ്ങളിലും നിലവിൽ വന്ന 5ജി നെറ്റ് വർക്കുകൾ എല്ലാ 5G NR ആണ്‌. ഇവിടെ ഒരു കാര്യം മനസ്സിലാക്കേണ്ടത് ഈ പറഞ്ഞ 5GNR ൽ നൽകുന്ന അടിസ്ഥാന വേഗത്തേക്കാൾ കൂടൂതൽ വേഗമാർന്ന ഡേറ്റ നൽകുന്ന 4ജി നെറ്റ് വർക്കുകൾ നിലവിലുണ്ട് എന്നതാണ്‌. അതുകൊണ്ട് തന്നെ പതിവുപോലെത്തന്നെ 5ജിയുടെ കാര്യത്തിലും കുറച്ച് സാങ്കേതിക വിദ്യയും അതിലേറെ മാർക്കറ്റിംഗും ആണ്‌ പ്രമുഖ മൊബൈൽ കമ്പനികൾ എല്ലാം നടത്തുന്നത്. ഒപ്റ്റിക്കൽ ഫൈബർ നെറ്റ്‌‌വർക്കുകൾ ശക്തമാക്കുകയും വ്യാപിപ്പിക്കുകയും ചെയ്യുക എന്നതാണ്‌ ഏത് രാജ്യത്തായാലും 5ജിയിലേക്കുള്ള ആദ്യ ചവിട്ടുപടി. വളരെ അധികം ചെലവു വരുന്നതും സമയമെടുക്കുന്നതും ആയതിനാൽ ഇന്ത്യയെപ്പോലെയുള്ള രാജ്യങ്ങളിൽ അതിനായി ഇനിയും വർഷങ്ങൾ എടുക്കും. നിലവിൽ തന്നെ വളരെ മെച്ചപ്പെട്ട ഒപ്റ്റിക്കൽ ഫൈബർ നെറ്റ് വർക്ക് ഉള്ള രാജ്യങ്ങളിൽ താരതമ്യേന 5ജി നടപ്പിൽ വരുത്തുന്നത് എളുപ്പമാണ്‌. ഏതെല്ലാം സാങ്കേതിക വിദ്യകൾ ഏതെല്ലാം വെല്ലുവിളികളെ നേരിടാൻ എങ്ങിനെയെല്ലാം ആയിരിക്കും 5ജി നെറ്റ് വർക്കുകളിൽ ഉപയോഗിക്കുക എന്നതിനെക്കുറിച്ചുള്ള വിവരങ്ങൾ **** ലോകത്തെ പ്രമുഖ വികസിത രാജ്യങ്ങളിലെല്ലാം 4ജി നെറ്റ് വർക്കുകൾ നിലവിൽ വരാൻ തുടങ്ങിയതിനു ശേഷം ആണ്‌ ഇന്ത്യയിൽ 3ജി തന്നെ തുടങ്ങിയത്. ഇടയ്ക്ക് ഇന്ത്യ 3ജിയിലേക്ക് പോകാതെ നേരിട്ട് 2ജിയിൽ നിന്നും 4ജിയിലേക്ക് പോകുമോ എന്നു വരെയുള്ള ചർച്ചകൾ ഉണ്ടായിരുന്നു. അതുണ്ടായില്ല എങ്കിലും 3ജി നിലവിൽ വന്ന് ഒട്ടും കാത്തിരിപ്പില്ലാതെ ഒന്നു രണ്ടു വർഷങ്ങൾക്കുള്ളിൽ തന്നെ 4ജിയും വരികയുണ്ടായി. എന്തായിരിക്കാം ഇതിനു കാരണം? ഇവിടെയാണ്‌ സ്പെക്ട്രത്തിന്റെ കളി വരുന്നത്. 3ജി നടപ്പിലാക്കാൻ ആവശ്യമായ 2 ഗിഗാഹെട്സ് സ്പെക്ട്രം കയ്യടക്കി വച്ചിരുന്നത് ഇന്ത്യൻ സായുധ സേനകൾ ആയിരുന്നു. അതായത് സായുധ സേനകളുടെ യൂണിറ്റുകൾ പരസ്പരം ആശയവിനിമയം നടത്താൻ ഉപയോഗിച്ചിരുന്ന നെറ്റ് വർക്ക് പ്രധാനമായും 2 ഗിഗാഹെട്സ് സ്പെക്ട്രത്തിൽ ഊന്നിയതായിരുന്നു. മിലിട്ടറിക്ക് ഒരു പകരം സംവിധാനം ഏർപ്പെടുത്താതെ ഇന്ത്യയിൽ 3ജി നെറ്റ് വർക്ക് കൊണ്ടുവരിക അസാദ്ധ്യമായിരുന്നു. അതിനാൽ മിലിട്ടറിയ്ക്ക് വേണ്ടി ആദ്യം ബി എസ് എൻ എലിന്റെ പിൻതുണയോടെ ഇന്ത്യയുടനീളം പ്രത്യേകമായി ഒപ്റ്റിക്കൽ ഫൈബർ നെറ്റ് വർക്കുകൾ ഉണ്ടാക്കി നൽകി മിലിട്ടറി ഉപയോഗിച്ചുകൊണ്ടിരുന്ന സ്പെക്ട്രം സ്വതന്ത്രമാക്കുവാൻ എടുത്ത കാലതാമസം ആണ്‌ ഇന്ത്യയിൽ 3ജി വൈകിച്ചത്. അപ്പോൾ 4ജിയോ? സ്പെക്ട്രത്തിന്റെ കാര്യത്തിൽ 3ജിയും 4ജിയും തമ്മിൽ വലിയ വ്യത്യാസങ്ങൾ ഒന്നും ഇല്ല. 2 ഗിഗാ ഹെട്സിനു ചുറ്റും ചുറ്റിക്കറങ്ങുന്ന ഒരു സ്പെക്ട്രം ആണ്‌ 4ജിയുടേതിനും ആവശ്യമായി വരുന്നത് എന്നതിനാൽ ആ വഴിയ്ക്കുള്ള പ്രശ്നങ്ങൾ ഒഴിവായി. 3ജിയിൽ നിന്നും ഒറ്റയടിക്ക് അല്ല 4ജി വന്നത് 3.5 ജിയും 3.75 ജിയുമൊക്കെ അതിനു മുൻപും ഉണ്ടായിരുന്നു. 4ജിയും അതിന്റെ ലക്ഷ്യങ്ങളും സ്റ്റാൻഡേഡുകളുമൊക്കെ ITU പ്രഖ്യാപിച്ചപ്പോൾ തന്നെ പല മൊബൈൽ സേവനദാതാക്കളും തങ്ങളുടെ നെറ്റ് വർക്ക് 4ജി ആണെന്നൊക്കെ പരസ്യം ചെയ്ത് 3.75 ജി നെറ്റ് വർക്കുകളെ 4ജി ആയി അവതരിപ്പിച്ചുകൊണ്ടുള്ള ഒരു വിപണന തന്ത്രം കൂടി പയറ്റുകയുണ്ടായി. അതായത് ലോംഗ് ടേം എവല്യൂഷൻ എന്ന LTE സാങ്കേതിക വിദ്യകൾ യഥാർത്ഥത്തിൽ ITU വിന്റെ കണക്ക് പ്രകാരം 4ജി അല്ല എങ്കിലും പല സേവന ദാതാക്കളും അതിനെ 4ജി ആയിത്തന്നെ പരസ്യം ചെയ്തു. ITU വിഭാവനം ചെയ്ത നെറ്റ് വർക്ക് സ്പീഡ് LTE ക്ക് നൽകാവുന്ന പരിധിയിൽ അല്ലാ എന്നതാണ്‌ അതിനു കാരണം. അവസാനം കമ്പനികളുടെ നിർബന്ധത്തിനു വഴങ്ങിയാകണം LTE യെ 4ജി ആയി കണക്കാക്കാമെന്ന രീതിയിൽ മാനദണ്ഡങ്ങൾ പുതുക്കപ്പെട്ടു. 5ജിയുടെ കാര്യം വരുമ്പോഴും ഇതുപോലെയുള്ള കളികൾ ഒക്കെ നടക്കുന്നുണ്ടെങ്കിലും അതിൽ വലിയ വ്യത്യാസങ്ങൾ ഉണ്ട്. ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന 4ജിയുടെ സാങ്കേതിക വിദ്യ LTE-Advanced ആണ്‌ ഇതിനെ 4G+ എന്നും 4.5G എന്നുമൊക്കെ വിളിക്കാറുണ്ട്. അതുപോലെ നാലാം തലമുറയിലെ ഏറ്റവും ആധുനിക സാങ്കേതിക വിദ്യയാണ്‌ LTE-Advanced Pro. ഇതിനെ 4.75 G, 4.9 G, Pre-5G എന്നൊക്കെ വിളിക്കാറുണ്ട്. എന്തൊക്കെ പേരിട്ട് വിളിച്ചാലും ഇതൊന്നും ഒരു 5ജി നെറ്റ് വർക്ക് ആകുന്നില്ല. സാങ്കേതിക വിദ്യകളിലെ പരിമിതികൾ കൊണ്ട് അത്ര എളുപ്പം 5ജി നെറ്റ് വർക്കുകൾ വിഭാവനം ചെയ്ത മാനദണ്ഡങ്ങൾ പ്രകാരം നടപ്പിലാക്കുക എളുപ്പമല്ലെന്നറിയാവുന്ന മൊബൈൽ സേവനദാതാക്കൾ വിപണിയിലെ 5ജി ജ്വരം മുതലെടുക്കാനായി പല തരം അടവുകളും പയറ്റി നോക്കുന്നു. 3.75ജി സാങ്കേതിക വിദ്യകളെ 4ജി ആക്കി വിപണനം ചെയ്തതുപോലെ 4.75 ജി ആയ LTE-Advanced Pro നെറ്റ് വർക്കുകളെ AT&T നെറ്റ് വർക്ക് 5G Evolution എന്ന പേരിൽ പേരിട്ട് വിളിച്ച് മൊബൈലിലെ നെറ്റ് വർക്ക് ഇൻഡിക്കേറ്ററിൽ 5G എന്ന് വലുതായും അതിനോട് ചേർന്ന് ചെറിയ ഒരു E യും ചേർത്ത് 5GE എന്നു കാണിക്കുന്ന ഒരു സോഫ്റ്റ്‌‌വെയർ അപ്ഡേറ്റ് നൽകി. 5G യും 5G Evolution ഉം തമ്മിൽ യാതൊരു ബന്ധവുമില്ലെങ്കിലും ഉപഭോക്താക്കളെ തെറ്റിദ്ധരിപ്പിക്കുക തന്നെ ആയിരുന്നു ഇതിന്റെ ഉദ്ദേശം എന്നതിനാൽ അത് വലിയ വിമർശനങ്ങൾക്ക് വഴിവച്ചു. 4ജിയേക്കാൾ നൂറു മടങ്ങെങ്കിലും വേഗം, ചുരുങ്ങിയ സ്ഥലത്ത് ലക്ഷക്കണക്കിനു ഉപകരണങ്ങൾ, ഒരു മില്ലി സെക്കന്റിലും കുറവായ ലാറ്റൻസി, മൊബൈൽ ഉപകരണങ്ങളുടെ ഉന്നത ഊർജ്ജ ക്ഷമത, കൂടൂതൽ മെച്ചപ്പെട്ട സെപ്ക്ട്രം ഉപഭോഗം തുടങ്ങിയ സമഗ്ര മാറ്റങ്ങളോടെ എങ്ങിനെ ആയിരിക്കും 5ജി ലോകം കീഴടക്കാൻ പോകുന്നത്? അമേരിക്കയിൽ 5ജി വന്നു, ജപ്പാനിൽ 5ജി വന്നു, ഗൾഫ് രാജ്യങ്ങളിൽ വന്നു , ചൈനയിൽ 6ജിയും 7ജിയും വരാൻ പോകുന്നു എന്നൊക്കെ കേൾക്കുമ്പോൾ നമ്മൾ ഏതോ ശിലായുഗത്താണോ ജീവിക്കുന്നത് എന്നൊരു തോന്നൽ സ്വാഭാവികമായും ഉണ്ടായേക്കാം. അത്രയ്ക്ക് ആശങ്കപ്പെടേണ്ട കാര്യമൊന്നുമില്ല. 5ജി ഉപഭോക്താക്കളിലേക്ക് അതിന്റേതായ അർത്ഥത്തിൽ എത്താൻ നിലവിലെ സാഹചര്യത്തിൽ ഇന്ത്യയിൽ എന്നല്ല ലോകത്തെ അതി വികസിത രാജ്യങ്ങളിൽ പോലും വലിയ കടമ്പകൾ ആണ്‌ കടക്കാനുള്ളത്. ഇതര കമ്യൂണിക്കേഷൻ സാങ്കേതിക വിദ്യകളിൽ നിന്നും വേറിട്ട് പലതരം വെല്ലുവിളികളാണ്‌ മൊബൈൽ കമ്യൂണിക്കേഷൻ സാങ്കേതിക വിദ്യകൾക്കുള്ളത്. അതിൽ ഒന്ന് ഡേറ്റ ( വിശാലാർത്ഥത്തിൽ ആണ്‌ ഡേറ്റ എന്ന് ഉപയോഗിച്ചത്. ഡിജിറ്റൽ ആയിക്കഴിഞ്ഞാൽ അതിനു ശബ്ദമെന്നോ ചിത്രമെന്നൊ വീഡീയോ എന്നോ ഉള്ള വ്യത്യാസമൊന്നുമില്ലാത്തതിനാൽ) ഒരു സ്ഥലത്തു നിന്നും മറ്റൊരു സ്ഥലത്തേയ്ക്ക് വയർ ഇല്ലാതെ എത്തിക്കാൻ അദൃശ്യമെങ്കിലും ചില പ്രത്യേക പാതകൾ ആവശ്യമാണ്‌. ആ പാതകൾ ആണ്‌ വ്യത്യസ്ത ഫ്രീക്വൻസി ഉള്ള ഇലക്ട്രോ മാഗ്നറ്റിക് തരംഗങ്ങൾ . ഈ പാതകളിലേക്ക് ഡാറ്റയെ വണ്ടി കയറ്റി വിടുന്ന പ്രക്രിയയാണ്‌ മോഡുലേഷൻ എന്ന പ്രക്രിയ. കൂടുതൽ വേഗതയിൽ ഡാറ്റ സഞ്ചരിക്കണമെങ്കിൽ എന്തെല്ലാം ആവശ്യമാണ്‌? റോഡിന്റെ വീതി കൂട്ടണം, കൂടുതൽ വാഹനങ്ങളിൽ ഒരേ സമയത്ത് ഡാറ്റ നിറച്ച് വിടണം, കൂടുതൽ വേഗതയുള്ള വാഹനങ്ങൾ ഉപയോഗിക്കണം, കൂടുതൽ വലിയ വാഹനങ്ങൾ ഉപയോഗിക്കാൻ പറ്റുമോ എന്ന് നോക്കണം. ഇവിടെയൊക്കെ പ്രായോഗിക പരിമിതികൾ ഇല്ലേ? റോഡിനെ ഫ്രീക്വൻസി സ്പ്ക്ട്രം ആയിത്തന്നെ ഒന്ന് ഉപമിച്ചു നോക്കുക, നിശ്ചിത വീതിയിൽ കൂടൂതൽ റോഡ് നിർമ്മിക്കാൻ പറ്റുമോ? അതുപോലെത്തന്നെയാണ്‌ സ്പ്ക്ട്രത്തിന്റെ കാര്യവും. അതിനാൽ നമ്മൾ സാധാരണഗതിയിൽ റോഡിലൂടെയുള്ള ഗതാഗതം സുഗമമാക്കി കൂടുതൽ വാഹനങ്ങൾ ഉള്ള റോഡിലൂടെ ഓടിക്കാൻ എന്തെല്ലാമാണ്‌ ചെയ്യാറ്‌ അതുപോലെയുള്ള മാർഗ്ഗങ്ങളെല്ലാം ഇവിടെയും ആവശ്യമായി വരുന്നു. 4 ജി യുടെ കാര്യത്തിൽ വിശാലമായ ഫ്രീക്വൻസി സ്പെക്ട്രം അനുവദിക്കപ്പെട്ടിട്ടുണ്ട്. അതായത് 2000 മെഗാ ഹെട്സ് മുതൽ 8000 മെഗാ ഹെട്സ് വരെ ഫ്രീക്വൻസികൾ ഉപയോഗിച്ചുള്ള ഏത് സാങ്കേതിക വിദ്യകളും വികസിപ്പിക്കാം. പക്ഷേ കാര്യം നടക്കണമെന്ന് മാത്രം. ഇവിടെയാണ്‌ മലമ്പ്രദേശങ്ങളിലൂടെ റോഡ് വെട്ടുന്നതുപോലെയുള്ള പരിമിതികൾ വില്ലനാകുന്നത്. ഫ്രീക്വൻസി കൂടുന്തോറും അതനുസരിച്ചുള്ള പ്രശ്നങ്ങളും കൂടിക്കൂടി വരുന്നു. അതായത് തടസ്സങ്ങളെ മറികടക്കാൻ കഴിയാതെ വരുന്നു, ട്രാൻസ്മിറ്ററും റിസീവറും മുഖാമുഖം നിൽക്കേണ്ടതായി വരുന്നു, അങ്ങനെ പല വിധ പ്രശ്നങ്ങൾ തലപൊക്കുന്നതിനാൽ നിലവിൽ ഉള്ള ഫ്രീക്വൻസികൾ ഉപയോഗിച്ച് തന്നെ പരമാവധി ഡാറ്റ വേഗത്തിൽ എങ്ങനെ കൈമാറ്റം ചെയ്യാൻ കഴിയും എന്ന രീതിയിലുള്ള ഗവേഷണങ്ങളാണ്‌ നടക്കുന്നത്. മൊബൈൽ കമ്യൂണിക്കേഷനെ സംബന്ധിച്ചിടത്തോളം ഡാറ്റയുടെ ഒഴുക്കിനെ സ്വാധീനിക്കുന്ന രണ്ട് സാങ്കേതിക പ്രക്രിയകൾ ആണ്‌ മോഡുലേഷനും മൾട്ടിപ്പിൾ ആക്സസും. ഇതിൽ മോഡുലേഷൻ എന്നാൽ ഡിജിറ്റൽ ഡാറ്റയെ ഹൈ ഫ്രീക്വൻസി വണ്ടി കയറ്റി വിടുന്ന പ്രക്രിയ. ഈ പ്രക്രിയയിൽ കാലോചിതമായി വിപ്ലവകരമായ സാങ്കേതിക വിദ്യകൾ ആവിഷ്കരിക്കപ്പെട്ടിട്ടുണ്ട്. ക്വാഡ്രേച്ചർ ആമ്പ്ലിറ്റ്യൂഡ് മോഡുലേഷൻ (QAM) എന്ന നൂതനമായ ഒരു മോഡുലേഷൻ സമ്പ്രദായമാണ്‌ നാലാം തലമുറ മൊബൈൽ കമ്യൂണിക്കേഷൻ സംവിധാനത്തിൽ ഉപയോഗപ്പെടുത്തുന്നത്. ഇതിനു തന്നെ ഒരേ സമയം എത്ര അളവ് ഡാറ്റയെ വണ്ടിയിൽ കയറ്റുന്നു എന്നതിന്റെ അടിസ്ഥാനത്തിൽ തരം തിരിക്കപ്പെട്ടിരിക്കുന്നു. 16 QAM, 64 QAM, 256QAM അങ്ങനെ വിവിധ വിഭാഗങ്ങൾ. അതിന്റെയൊന്നും കടുകട്ടിയായ സാങ്കേതിക ഉള്ളുകള്ളികളിലേക്ക് കടക്കാൻ ഉദ്ദേശിക്കുന്നില്ല എങ്കിലും ഇത്രമാത്രം അറിയുക ഒരേ സമയം കൂടുതൽ ബിറ്റുകളെ മോഡുലേറ്റ് ചെയ്യാനും അതുപോലെത്തെന്ന റിസീവറിൽ അതനുസരിച്ച് ഡീമോഡുലേറ്റ് ചെയ്യാനും കഴിയുന്ന ഒരു സംവിധാനമാണിത്. കപ്പലുകളിൽ കണ്ടൈനറുകൾ വഴി അടുക്കും ചിട്ടയോടെയും സാധനങ്ങൾ കയറ്റുന്നില്ലേ അതിന്റെയൊക്കെ മറ്റൊരു രൂപം. ഇതര കമ്യൂണിക്കേഷൻ സംവിധാനങ്ങളിൽ നിന്നും വ്യത്യസ്തമായി മൊബൈൽ കമ്യൂണിക്കേഷനുള്ള പ്രധാന വെല്ലുവിളി ഒരേ സമയം ഒരേ സ്ഥലത്ത് ധാരാളം ആളുകൾക്ക് തുടർച്ചയായി തടസ്സമില്ലാതെ ആശയ വിനിമയം നടത്താൻ കഴിയണം എന്നതാണ്‌. അതിനായി TDMA,FDMA,CDMA തുടങ്ങിയ സാങ്കേതിക വിദ്യകൾ ഉപയോഗിച്ചിരുന്നു (അതിനെക്കുറിച്ച് വിശദമായി ഒന്നു രണ്ട് പോസ്റ്റുകൾ ഇട്ടിട്ടുണ്ട് അത് കമന്റായി ചേർക്കാം). അതിനൊക്കെ ഒരു പരിധിയിൽ കൂടുതൽ ഫലപ്രദമായി ഒന്നിലധികം പേർക്ക് ഉള്ള സ്പെക്ട്രം ഉപയോഗിച്ച് ഒരേ സമയം ഡാറ്റ നൽകാൻ കഴിയാതെ വന്നപ്പോൾ ആവിഷ്കരിക്കപ്പെട്ട ഒരു സാങ്കേതികവിദ്യകളാണ്‌ OFDM (ഓർത്തൊഗണൽ ഫ്രീക്വൻസി ഡിവിഷൻ മൾട്ടിപ്ലക്സിംഗ്) , OFDMA (ഓർത്തൊഗണൽ ഫ്രീക്വൻസി ഡിവിഷൻ മൾട്ടിപ്പിൾ ആക്സസ് )ഉം അവയുടെ വകഭേദങ്ങളും. അതിന്റെയും സാങ്കേതിക വിദ്യകളിലേക്ക് കടക്കുന്നില്ല. എങ്കിലും ഒരു ഉദാഹരണത്തിലൂടെ ഏകദേശ ധാരണ നൽകാൻ ശ്രമിക്കാം.. നേരത്തെ സ്പെക്ട്രത്തെ റോഡിനോടാണല്ലോ ഉപമിച്ചത്. റോഡിൽ വാഹന ഗതാഗതം സുഗമമാക്കാനും അപകടം ഒഴിവാക്കാനുമൊക്കെ ലേനുകൾ ഉണ്ടാക്കാറുണ്ടല്ലോ പക്ഷേ ഉള്ള റോഡിൽ തന്നെ നാലു വരിയും ആറു വരിയുമൊക്കെ ആയാൽ അതോടെ വീതി തികയാതെ വരില്ലേ? ആ സാഹചര്യത്തിൽ വീണ്ടും തിരക്ക് വർദ്ധിച്ചാൽ എന്തു ചെയ്യും. ഉള്ള റോഡിനു മുകളിലായി ബഹുനിലകളിലായി ആകാശാപ്പാതകൾ നിർമ്മിക്കുക. ഏകദേശം സമമായ ഒരു സാങ്കേതിക വിദ്യയാണ്‌ OFDM ഉം. ഉള്ള ഫ്രീക്വൻസി ബാൻഡിനെ കൊച്ചു കൊച്ച് ചെറിയ പാതകളാക്കി മാറ്റുകയും അവ പരസ്പരം കൂട്ടി മുട്ടാത്ത രീതിയിൽ വിവിധ നിലകളിൽ ക്രമീകരിക്കുകയും ചെയ്യുന്ന ഒരു രീതി. ഇത്തരത്തിൽ OFDM, QAM സാങ്കേതിക വിദ്യകൾ ഉപയോഗിച്ച് നാലാം തലമുറ മൊബൈൽ കമ്യൂണിക്കേഷൻ ഉദ്ദേശിച്ച വേഗതയുടെ അടുത്ത് എത്താൻ കഴിയുന്നു. പക്ഷേ‌ അതുകൊണ്ട് മാത്രം മതിയാകുന്നില്ല. ഇനിയും ബഹുദൂരം മുന്നോട്ട് പോകാനുണ്ട്. അതിനായി മറ്റൊരു സാങ്കേതിക വിദ്യ കൂടി ഇതിനോട് കൂട്ടിച്ചേർത്തു. അതാണ്‌ MIMO (മൾട്ടിപ്പിൾ ഇൻപുട് മൾട്ടിപ്പിൾ ഔട്പുട്ട്) സാധാരണ ഗതിയിൽ ഒരു ട്രാൻസ്മിറ്ററും ഒരു റിസീവറും തമ്മിലുള്ള റേഡിയോ കമ്യൂണിക്കേഷനിൽ ട്രാൻസ്മിറ്ററിലും റിസീവറിലും ഓരോ‌ ആന്റിനകൾ വച്ചേ ഉണ്ടാകൂ. പക്ഷേ ഈ പുതിയ സാങ്കേതിക വിദ്യയിൽ ഒന്നിലധികം ആന്റിനകൾ ട്രാൻസ്മിറ്ററുകളിലും റിസീവറുകളിലും ഉപയോഗിക്കുന്നു. അതുകൊണ്ട് എന്താണ്‌ ഗുണം? ഒരേ സമയത്ത് തന്നെ കൂടുതൽ ഡേറ്റ ട്രാൻസ്മിറ്ററിൽ നിന്നും റിസീവറിലേക്ക് എത്തിക്കാൻ കഴിയുന്നു. അതായത് പാലക്കാടു നിന്നും തൃശൂരേക്ക് ആയിരം ചാക്ക് അരി എത്തിക്കണമെന്ന് കരുതുക. നിലവിൽ ഒരു ട്രക്കിലായി കയറ്റി വിട്ടാൽ അത് കുതിരാൻ കയറ്റത്തിലെ ട്രാഫിക് ബ്ളോക്കിൽ കുടുങ്ങി എത്തുമ്പോഴേക്കും ധാരാളം സമയം നഷ്ടമാകും. അതിനൊരു പ്രതിവിധിയായി നാലു ട്രക്കുകളിലായി വെവ്വേറെ വഴികളിലൂടെ ഇതേ അരി ലോഡ് ചെയ്ത് കയറ്റി വിടുക. അതോടെ വിവിധ വഴികളിലൂടെ ആണെങ്കിലും കുറഞ്ഞ സമയത്തിനുള്ളിൽ തന്നെ ആവശ്യമായ അളവിലുള്ള സാധനം ലക്ഷ്യസ്ഥാനത്ത് എത്തിക്കാൻ കഴിയുന്നു. ഇതിന്റെ ഒരു ഡിജിറ്റൽ രൂപമാണ്‌ MIMO. ഒന്നിൽ അധികം ട്രാൻസ്മിറ്റർ ആന്റിനകൾ വഴി ഡേറ്റ അയക്കുന്നു. റിസീവറിൽ ഒന്നിലധികം ആന്റിനകൾ ഇത് സ്വീകരിക്കുന്നു ഫലത്തിൽ കൂടുതൽ വേഗതയേറിയ ഡറ്റാ കൈമാറ്റം., ട്രാൻസ്മിറ്ററും റിസീവറും 2 ആന്റിനകൾ ആണുപയോഗിക്കുന്നത് എങ്കിൽ അതിനെ 2x2 MIMO സിസ്ഗം എന്നു വിളിക്കുന്നു . ട്രാന്സ്മിറ്ററിലും റിസീവറിലും 4 ആന്റിനകൾ വച്ചാണ്‌ ഉപയോഗിക്കുന്നതെങ്കിൽ അതിനെ 4x4 മൈമോ എന്ന് വിളിക്കുന്നു. പ്രത്യേകം ലൈസൻസ് വേണ്ടാത്ത ഒരു വിഭാഗം ഫ്രീക്വൻസികൾ ഉണ്ട്. അതായത് 2.4 GHz, 3.6 GHz, 4.9 GHz, 5 GHz, 5.9 GHz and 60 GHz തുടങ്ങിയ ഫ്രീക്വൻസികൾ വൈഫൈയ്ക്ക് ആയി പ്രത്യേകം ലൈസൻസ് ഒന്നും ആവശ്യമില്ലാതെ ആർക്കും ഉപയോഗിക്കാൻ അനുവാദമുള്ളതാണ്‌. പക്ഷേ ട്രാൻസ്മിഷൻ പവർ പരിമിതപ്പെടുത്തിയിരിക്കണം എന്നു മാത്രം. ഇത്തരത്തിൽ ലൈസൻസ് വേണ്ടാത്ത വൈഫൈ സ്പെക്ട്രത്തിന്റെ ഭാഗങ്ങൾ കൂടി ഉപയോഗപ്പെടുത്തി കൂടുതൽ വേഗതയേറിയ 4ജി സേവനങ്ങൾ നൽകുന്ന ഒരു സാങ്കേതിക വിദ്യ കൂടി ഉണ്ട്. Licensed Assisted Access (LAA) എന്ന പേരിൽ ആണ്‌ ഇത് അറിയപ്പെടുന്നത്. ഇപ്പോൾ പറഞ്ഞത് എല്ലാം 4ജിയുടെ കാര്യം ആണ്‌. 5ജിയിലേക്ക് എത്താൻ ഒരു ആമുഖം ആയി പറഞ്ഞു എന്നേ ഉള്ളൂ. അതായത് 4ജിയിൽ എന്തൊക്കെ സാങ്കേതിക വിദ്യകൾ ആണ്‌ ഉപയോഗിക്കുന്നതെന്ന് ഒരു ഏകദേശ ധാരണ കിട്ടാൻ വേണ്ടി മാത്രം. 4ജിയിൽ ഉപയോഗിക്കുന്ന മൈമോയെക്കുറിച്ച് ധാരണയുണ്ടായാലല്ലേ 5ജിയിൽ ഉപയോഗിക്കുന്ന മാസീവ് മൈമോയെക്കുറിച്ച് കേട്ടാൽ എന്തെങ്കിലുമൊക്കെ മനസ്സിലാകൂ.. അതിനെക്കുറിച്ചെല്ലാം നാളെ പറയാം. ** കഴിഞ്ഞ ഭാഗങ്ങളിൽ 4ജിയിൽ നിന്നും 5ജിയിലേക്കുള്ള യാത്രയിൽ നാലാം തലമുറയിൽ ഉപയോഗിക്കുന്ന പ്രധാന സാങ്കേതിക വിദ്യകളെക്കുറിച്ചാണല്ലോ പറഞ്ഞത്. ഇതിൽ ഇനിയും നമ്മുടെ നാട്ടിൽ എത്താത്ത, ഇനി എത്തുമോ എന്നറിയാത്ത 4ജിയുടെ തന്നെ പല ഫീച്ചറുകളും ഉണ്ട്. സാങ്കേതികമായും സാമ്പത്തികമായും നിയമപരമായുമൊക്കെ ഉള്ള പല കുപ്പിക്കഴുത്തുകളും കാരണം അവയെല്ലാം നമ്മുടെ നാട്ടിലേക്ക് എത്തിക്കോളണം എന്നില്ല. 4ജിയെ അപേക്ഷിച്ച് നൂറു മടങ്ങ് വേഗതയുള്ളതും പത്തിലൊന്ന് ലാറ്റൻസിയുള്ളതും ലക്ഷക്കണക്കിന് ഉപകരണങ്ങളെ ഒരേ സമയം താങ്ങാൻ കഴിയുന്നതുമൊക്കെയായ അഞ്ചാം തലമുറ മൊബൈൽ നെറ്റ് വർക്കുകളിൽ എന്തെല്ലാം സാങ്കേതിക വിദ്യകൾ ആയിരിക്കും ഉപയോഗിക്കാൻ പോകുന്നത്? മൊബൈൽ നെറ്റ് വർക്കുകൾ തുടങ്ങിയ കാലത്ത് ഓരോ രാജ്യങ്ങളിലും അവരവരുടേതായ സാങ്കേതിക വിദ്യകൾ ഉപയോഗിച്ച് ആയിരുന്നു നെറ്റ് വർക്കുകൾ സ്ഥാപിച്ചിരുന്നത് എന്നതിനാൽ ആഗോള തലത്തിൽ ഇത് പിന്നീട് പല പ്രശ്നങ്ങളും നേരിട്ടു. രണ്ടാം തലമുറയും കഴിഞ്ഞ് മൂന്നാം തലമുറ വിഭാവനം ചെയ്യപ്പെട്ടപ്പോൾ ആണ്‌ ലോകത്ത് എല്ലായിടത്തും ഏകദേശം ഒരേ തരത്തിലുള്ള സാങ്കേതിക വിദ്യകൾ ഉപയോഗിക്കാൻ കഴിയും വിധം പരസ്പരം ഒത്തൊരുമിച്ച് ചില പൊതു മാനദണ്ഡങ്ങൾക്കനുസരിച്ച് പ്രവർത്തിക്കേണ്ടതുമായ ആവശ്യകതയെക്കുറിച്ച് സാങ്കേതിക ലോകം ചിന്തിച്ചു തുടങ്ങിയത് അങ്ങനെ ആണ്‌ ഇന്റർനാഷണൽ ടെലി കമ്യൂണിക്കേഷൻ യൂണിയൻ IMT 2000 എന്ന പേരിൽ 3ജി നെറ്റ് വർക്കുകൾക്കായി പൊതു മാനദണ്ഡങ്ങളും അവ നടപ്പിലാക്കാൻ വർക്ക് ഗ്രൂപ്പുകളുമൊക്കെ തുടങ്ങിയത്. 3ജിയുടെ കാര്യത്തിലും പൊതുവേ അമേരിക്കയും ദക്ഷിണകൊറിയയുമൊക്കെ ചേർന്ന ചില രാജ്യങ്ങളിൽ ഒരു സാങ്കേതിക വിദ്യയും ജി എസ് എം ഉപയോഗിക്കുന്ന യൂറോപ്യൻ - ഏഷ്യൻ രാജ്യങ്ങളിൽ മറ്റൊരു സാങ്കേതിക വിദ്യയുമാണ്‌ വളർന്നു വന്നത്. നാലാം തലമുറയായ 4ജിയിൽ എത്തിയതോടെ ഈ അകൾച്ചയും ഇല്ലാതെ ലോകത്തെ എല്ലാ രാജ്യങ്ങളിലും LTE പൊതു സാങ്കേതിക വിദ്യ ആയി സ്വീകരിക്കപ്പെട്ടു. ഇപ്പോൾ 5ജിയും അതേ പാതയിൽ തന്നെയാണ്‌. ഇലക്ടോണിക് ഉപകരണങ്ങളുടെ നിർമ്മാതാക്കളൂം മൊബൈൽ നെറ്റ് വർക്ക് കമ്പനികളുമൊക്കെ ചേർന്നുള്ള 3GPP എന്ന ഇന്റർനാഷണൽ ടെലി കമ്യൂണിക്കേഷൻ യൂണിയന്റെ വർക്ക് ഗ്രൂപ്പ് ആണ്‌ ഏതെല്ലാം സാങ്കേതിക വിദ്യകൾ എങ്ങനെയെല്ലാം പൊതു മാനദണ്ഡങ്ങൾക്കനുസരിച്ച് ഉപയോഗിക്കണം എന്ന് തീരുമാനമെടുക്കുന്നത്. 5ജി മാനദണ്ഡങ്ങൾ IMT2020 എന്ന പേരിൽ ആണ്‌ അറിയപ്പെടുന്നത്. അതായത് 2020 ആകുമ്പോഴെങ്കിലും നിലവിൽ വരേണ്ട അഞ്ചാം തലമുറ മൊബൈൽ നെറ്റ്‌‌വർക്കുകൾക്കുള്ള പൊതു മാനദണ്ഡങ്ങൾ. ലോകത്തെ ഏറ്റവും വലിയ ബിസിനസ്സുകളിൽ ഒന്നാണ്‌ മൊബൈൽ ഫോണുകളും മൊബൈൽ നെറ്റ് വർക്ക് സേവനങ്ങളും എന്നതിനാൽ ഉപഭോക്താക്കളെക്കൊണ്ട് പുതിയ മൊബൈൽ ഫോണുകൾ വാങ്ങിപ്പിക്കുക എന്ന ശ്രമകരമായ ജോലി ചെറിയ ചെറിയ ഫീച്ചറുകൾ ചേർത്തതുകൊണ്ട് മാത്രം ആകുന്നില്ല. അതിനാൽ എത്രയും പെട്ടന്ന് 5ജി നെറ്റ് വർക്കുകൾ നിലവിൽ വരുന്നത് മൊബൈൽ നെറ്റ് വർക്ക് ഫീൽഡിൽ ബിസിനസ് ചെയ്യുന്നവരെ സംബന്ധിച്ചിടത്തോളം പരമപ്രധാനമാണ്‌. IMT 2020 പ്രകാരം നെറ്റ് വർക്കുകളെ അഞ്ചാം തലമുറയിലേക്ക് ഒന്ന് ഇരുട്ടീ വെളുക്കുമ്പോഴേയ്ക്കും മാറ്റിയെടുക്കാൻ കഴിയുന്ന സാങ്കേതിക വിദ്യകൾ ഒന്നും തന്നെ വികസിപ്പിക്കപ്പെട്ടിട്ടില്ല എന്നതിനാലും നിലവിലെ നെറ്റ് വർക്കുകളെ ഉപേക്ഷിക്കുക സാദ്ധ്യമല്ല എന്നതിനാലും ഇപ്പോൾ ഉള്ള 4ജി നെറ്റ് വർക്കുകളെ നിലനിർത്തിക്കൊണ്ട് അവയിൽ ചില മാറ്റങ്ങൾ വരുത്തി 5ജി നടപ്പിലാക്കുക എന്ന നയം ആണ്‌ 3GPP സ്വീകരിച്ചിരിക്കുന്നത്. അതിനായി ഉണ്ടാക്കിയിരിക്കുന്ന സ്റ്റാൻഡേഡ് ആണ്‌ 5G New Radio അഥവ 5GNR. 4ജി മൊബൈൽ ബ്രോഡ് ബാൻഡ് ആണെങ്കിൽ 5ജിയെ enhanced Mobile Broadband (eMMB) എന്നാണ്‌ വിളിക്കുന്നത്. 4ജിയിൽ യന്ത്രങ്ങൾ യന്ത്രങ്ങളുമായി നേരിട്ട് നടത്തുന്ന ആശയവിനിമയം (Machine Type Communication (MTC) ഉണ്ടായിരുന്നു എങ്കിലും അത് പരിമിതമായിരുന്നു മെഷീൻ ടു മെഷീൻ (M2M) കമ്യൂണിക്കേഷൻ പരിമിതമായ തോതിൽ ഉണ്ടായിരുന്നു എങ്കിൽ 5ജിയിൽ വളരെ കൂടുതൽ ആയിരിക്കുകയും ഓരോ കൊച്ചുകൊച്ച് മെഷീനുകൾക്കും സ്വന്തമായി ഒരു വിലാസം ഉണ്ടാവുകയും അവ പരസ്പരം മനുഷ്യ ഇടപെടലില്ലാതെ പരസ്പരം ആശയവിനിമയം നടത്തുകയും ചെയ്യുന്നു. അതുകൊണ്ട് ഇതിനെ massive MTC (‌mMTC) എന്നു വിളിക്കാം. അടുത്തത് അൾട്രാ റിലയബിൾ ലോ ലാറ്റൻസി കമ്യൂണിക്കേഷൻ. ( UR LLC). ഈ പറഞ്ഞതൊക്കെ അതിന്റെ പൂർണ്ണ അർത്ഥത്തിലോ അതിനടുത്തോ ഒക്കെ എത്താൻ ഇനിയും ബഹുദൂരം മുന്നോട്ട് പോകാനുണ്ട്. എല്ലാ മൊബൈൽ നെറ്റ് വർക്കുകൾക്കും ഒരു ബാക് എൻഡ് നെറ്റ് വർക്ക് കൂടി ഉണ്ടെന്ന് അറിയാമല്ലോ. അതായത് മൊബൈൽ ടവറുകളെ പരസ്പരം ബന്ധിപ്പിച്ചുകൊണ്ടുള്ള ഒരു നെറ്റ് വർക്ക്. ഈ നെറ്റ് വർക്ക് രണ്ടു തരത്തിൽ ആണുള്ളത് ഒന്ന്- ഒപ്റ്റിക്കൽ ഫൈബർ ഉപയോഗിച്ചുകൊണ്ടുള്ളത് - രണ്ട് മൈക്രോ വേവ് ലിങ്കുകൾ ഉപയോഗിച്ചുള്ളത്. ഇതിൽ ഒപ്റ്റിക്കൽ ഫൈബർ കേബിൾ ബാക് ഹോൾ നെറ്റ് വർക്കുകൾ ആണ്‌ ഏറ്റവും കാര്യക്ഷമം എങ്കിലും ഉയർന്ന ചെലവു കാരണവും എല്ലായിടത്തും ഒപ്റ്റിക്കൽ ഫൈബർ കേബിളുകൾ ഉപയോഗിക്കുന്നതിലെ പ്രായോഗിക വിഷമതകൾ കാരണവും ഇന്ത്യയുൾപ്പെടെ മിക്ക രാജ്യങ്ങളിലും മൈക്രോ വേവ് ലിങ്കുകൾ ആണ്‌ കൂടൂതലായും സെക്കന്ററി ബാക് ഹോൾ നെറ്റ് വർക്ക് ആയി ഉപയോഗിക്കുന്നത്. ഇന്ത്യയിൽ മൊത്തം പ്രൈമറി / സെക്കന്ററി ബാക്ക് ഹോൾ നെറ്റ് വർക്കുകൾ എടുത്ത് പരിശോധിച്ചാൽ ഇപ്പോഴും ഒപ്റ്റിക്കൽ ഫൈബർ നെറ്റ് വർക്ക് 25 ശതമാനം മാത്രമേ വരുന്നുള്ളൂ. മൈക്രോ വേവ് ലിങ്കുകളുടെ പ്രധാന പ്രശ്നം ഡേറ്റ കൈമാറുന്നതിലുള്ള കപ്പാസിറ്റി ആണ്‌. പൊതുവേ 6GHz മുതൽ 42 GHz വരെ ആണ്‌ മൈക്രോവേവ് ലിങ്കുകൾക്ക് നിലവിൽ ഉപയോഗിച്ചു വരുന്നത്. ഈ ബാൻഡിലുള്ള പരമാവധി ഡാറ്റാ റേറ്റ് 5 Gbps ആണ്‌. പക്ഷേ അതിനു മുകളിൽ ഉള്ള മില്ലീ മീറ്റർ വേവ് ബാൻഡുകളിൽ മൈക്രോ വേവ് ലിങ്കുകൾക്കും 10 Gbps മുതൽ 100 Gbps വരെ ശേഷി കൈവരുന്നു. നിലവിൽ ഇന്ത്യയുൾപ്പെടെയുള്ള രാജ്യങ്ങളിലെല്ലാം 6 മുതൽ 42 ഗിഗാഹ്ട്സ് ബാൻഡ് ആണ്‌ മൈക്രോവേവ് ലിങ്കുകൾക്ക് ഉപയോഗപ്പെടുത്തുന്നത് എന്നതിനാൽ 5ജിയുടെ കാര്യത്തിൽ ഇത് മതിയാകാതെ വരുന്നു. 3ജിയിൽ നിന്നും 4ജിയിലേക്ക് മാറിയപ്പോൾ നിലവിൽ ഉണ്ടായിരുന്ന മൊബൈൽ സർവീസ് പ്രൊവൈഡർമ്മാർക്കൊന്നും അവരുടെ ബാക് ഹാൾ നെറ്റ്‌‌വർക്കുകളിൽ കാര്യമായ മാറ്റങ്ങൾ വരുത്തേണ്ടി വന്നില്ല എങ്കിൽ 5ജിയുടെ കാര്യത്തിൽ അത് നടക്കില്ല. ബാക് എൻഡ് ഒപ്റ്റിക്കൽ നെറ്റ്‌‌വർക്കുകളും മൈക്രോ വേവ് ലിങ്കുകളുമെല്ലാം പുതുക്കേണ്ടതായി വരും. ഇത് വളരെ വളരെ സാമ്പത്തിക ബാദ്ധ്യത വരുത്തി വയ്ക്കുന്നതും സമയമെടുക്കുന്നതും ആയതിനാൽ ഉടൻ തന്നെ 5ജി അതിന്റെ വിഭാവനം ചെയ്യപ്പെട്ട തലത്തിലേക്ക് എത്തിച്ചേരണമെന്നില്ല. അപ്പോൾ നിലവിൽ ഉടൻ എന്തായിരിക്കും ഉണ്ടാകാൻ പോകുന്നത്? ബാക്ഹോൾ നെറ്റ്‌‌വർക്കുകളിൽ കാര്യമായ മാറ്റങ്ങൾ വരുത്താതെ റേഡിയോ സിസ്റ്റത്തിൽ മാത്രം ആധുനിക കമ്യൂണിക്കേഷൻ സാങ്കേതിക വിദ്യകൾ ഉപയോഗിച്ച് 5ജി വിഭാവനം ചെയ്ത ചില കാര്യങ്ങളുടെ എങ്കിലും അടുത്തെങ്കിലും എത്താൻ നോക്കുക എന്നതാണ്‌ ഇപ്പോൾ ലോകത്തെല്ലാ രാജ്യങ്ങളിലും 5GNR ന്റെ ആദ്യ ഘട്ടത്തിലൂടെ ലക്ഷ്യമിടുന്നത്. 5G NR അതായത് 5ജി ന്യൂ റേഡിയോ എന്ന പേരു കേൾക്കുമ്പോൾ തന്നെ മനസ്സിലാകും ഇത് തികച്ചും 5ജിയിലെ വയർലെസ് ഭാഗമായ റേഡിയോയുമായി മാത്രം ബന്ധപ്പെട്ടതാണെന്ന്. നമ്മൂടെ മൊബൈൽ ഫോണിലും മൊബൈൽ ടവറിലുമൊക്കെ വയർ ലെസ് ആയി കമ്യൂണിക്കേഷൻ സാദ്ധ്യമാകുന്ന ട്രാൻസ്മിറ്ററും, റിസീവറും ആന്റിനയും അതിനെ ട്യൂൺ ചെയ്യുന്ന സോഫ്റ്റ് വെയറുകളൂം സിഗ്നൽ പ്രോസസ്സിംഗ് സംവിധാനങ്ങളുമൊക്കെ അടങ്ങിയ റേഡിയോ എന്ന ഭാഗത്തെ ആധുനിക സാങ്കേതിക വിദ്യകൾ ഉപയോഗിച്ച് പരമാവധി ഊർജക്ഷമവും കാര്യക്ഷമവുമാക്കി അഞ്ചാം തലമുറയിലേക്ക് ഉയർത്തുന്നതാണ്‌ 5ജി ന്യൂ‌റേഡിയോയിലൂടെ ഉദ്ദേശിക്കുന്നത്. ഇവിടെ 5ജി ന്യൂ റേഡിയോയെ രണ്ടായി തരം തിരിക്കാം. ഒന്ന് നിലവിലെ 4ജി സാങ്കേതികവിദ്യയോട് ചേർന്നു നിന്നുകൊണ്ട് കാര്യമായ മാറ്റങ്ങൾ വരുത്താതെ 1 മുതൽ 6 ഗിഗാഹെട്സ് സ്പെക്ട്രം ഉപയോഗിച്ച് വിഭാവനം ചെയ്യുന്ന നൊൺ സ്റ്റാൻഡ് അലോൺ മോഡൽ . രണ്ടാമത്തേത് സ്റ്റാൻഡ് അലോൺ മോഡൽ ആണ്‌. ഇതിൽ പഴയ 4ജി സാങ്കേതിക വിദ്യകളുമായി എന്തെങ്കിലും ബന്ധമോ ബാക് വേഡ് കോമ്പാറ്റിബിലിറ്റിയോ ഉണ്ടാകാത്ത സ്വതന്ത്ര നെറ്റ് വർക്കുകൾ ആയിരിക്കും. സ്റ്റാൻഡ് അലോൺ 5ജി നെറ്റ് വർക്കുകൾ എന്നാൽ റിലയൻസ് 4ജി നടപ്പിലാക്കിയതിനൊരു ഉദാഹരണമാണ്‌. അതായത് റിലയൻസ് ജിയോ പൂർണ്ണമായും ഒരു 4ജി നെറ്റ് വർക്ക് ആണ്‌. അതിനു 3ജിയുമായോ 2ജിയുമായോ യാതൊരു ബന്ധവുമില്ല. എന്തെല്ലാമായിരിക്കും 5ജിയുടെ ഭാഗമായി വരുന്ന മാറ്റങ്ങൾ? 1\. പുതിയ സ്പെക്ട്രം 2\. പുതിയ ഡിജിറ്റൽ മോഡുലേഷൻ /മൾട്ടിപ്ലക്സിംഗ് സാങ്കേതിക വിദ്യകൾ. 3\. മാസീവ് മൈമോ 4\. ബീം ഫോമിംഗ് 5\. സ്പെക്ട്രം ഷെയറിംഗ് സാങ്കേതിക വിദ്യകൾ 6\. സെൽ സ്പ്ലിറ്റിംഗ് എന്നിവയൊക്കെ റേഡിയോ നെറ്റ് വർക്കിന്റെ കാര്യത്തിൽ വരുന്ന കാതലായ മാറ്റങ്ങൾ ആണ്‌. ഇനി ഇവയെക്കുറിച്ചൊക്കെ വിശദീകരിക്കാം അതോടൊപ്പം വരുന്ന പതുക്കെ എങ്കിലും ബാക് എൻഡ് നെറ്റ്‌‌വർക്കുകളിൽ വരാൻ പോകുന്ന മാറ്റങ്ങളെക്കുറിച്ചും **** മൂർ നിയമത്തെക്കുറിച്ച് പലരും കേട്ടിട്ടുണ്ടാകും കേട്ടിട്ടുണ്ടാകും. പ്രത്യേകിച്ചും ഇലക്ട്രോണിക്സും കമ്പ്യൂട്ടറുമൊക്കെ പഠിച്ചവർ. ഇന്റലിന്റെ സഹ സ്ഥാപകരിൽ ഒരാളായ ഗോർദാൻ മൂർ 1965 ൽ പറഞ്ഞു “ഒരു ഐസി ചിപ്പിലെ ഒരു സ്ക്വയർ ഇഞ്ചിൽ ഉൾക്കൊള്ളിക്കാവുന്ന ട്രാൻസിസ്റ്ററുകളുടെ എണം ഓരോ രണ്ട് വർഷം കഴിയുന്തോറും ഇരട്ടിയായിക്കൊണ്ടിരിക്കും “. അന്ന് ഒരു ചിപ്പിൽ മുപ്പതു ട്രാൻസിസ്റ്ററുകൾ ആയിരുന്നു ഉൾക്കൊള്ളിക്കാൻ കഴിഞ്ഞിരുന്നത് എങ്കിൽ ഇന്ന് മൂവായിരം കോടിയിലധികം ട്രാൻസിസ്റ്ററുകൾ ഉൾക്കൊള്ളിക്കാനുള്ള ഫാബ്രിക്കേഷൻ സാങ്കേതിക വിദ്യകൾ നിലവിലുണ്ട്. മൂർ നിയമം ഇപ്പോഴും സ്ഥിതിവിവരക്കണക്കുകൾ പ്രകാരം അല്ലറ ചില്ലറ ഏറ്റക്കുറച്ചിലുകളിലൂടെ നിലനിൽക്കുന്നു. മൂർ നിയമത്തെപ്പോലെത്തന്നെ സെല്ലുലാർ കമ്യൂണിക്കേഷനിൽ ഉള്ള ഒരു സിദ്ധാന്തമാണ്‌ ‘കൂപ്പർ നിയമം ‘ . ഇനി കൂപ്പർ ആരാണെന്ന് പറയാം. നമ്മളൊക്കെ ഇന്നുപയോഗിക്കുന്ന മൊബൈൽ ഫോണിന്റെ ആദിമ രൂപത്തിന്റെ സൃഷ്ടാവാണ്‌ മാർട്ടിൻ കൂപ്പർ. അദ്ദേഹത്തിന്റെ Law of Spectral efficiency ആണ്‌ കൂപ്പറിന്റെ നിയമം എന്ന പേരിൽ പ്രശസ്തമാകുന്നത്. “ഒരു നിശ്ചിത ഇലക്ട്രോ മാഗ്നറ്റിക് സ്പെക്ട്രത്തിൽ കൈകാര്യം ചെയ്യാൻ കഴിയുന്ന ഡേറ്റയുടെ നിരക്ക് ഓരോ രണ്ടര വർഷങ്ങൾ കഴിയുമ്പോഴും ഇരട്ടിയായിക്കൊണ്ടിരിക്കും.” എന്നാണ്‌ കൂപ്പർ പ്രവചിച്ചത്. മൂറിന്റെ നിയമം സെമി കണ്ടക്റ്റർ ഫാബ്രിക്കേഷൻ സാങ്കേതിക വിദ്യയുടെ കുതിച്ചു ചാട്ടത്തിന്റെ അളവുകോൽ ആണെങ്കിൽ കൂപ്പറിന്റെ നിയമം വിവര സാങ്കേതിക വിദ്യയുടെ വികാസത്തിന്റെ അളവുകോൽ ആണ്‌. ഒരു ചതുരശ്ര സെന്റീമീറ്റർ സെമി കണ്ടക്റ്റർ ചിപ്പിൽ കുത്തി നിറയ്ക്കാൻ കഴിയുന്ന ട്രാൻസിസ്റ്ററുകളുടെ എണ്ണമാണ്‌ മൂർ നിയമം സൂചിപ്പിക്കുന്നതെങ്കിൽ ഒരു ഹെട്സ് ഫ്രീക്വൻസിയ്ക്ക് എടുത്തു കൊണ്ടു പോകാൻ കഴിയുന്ന ഡേറ്റയെ കൂപ്പറിന്റെ നിയമം സൂചിപ്പിക്കുന്നു. അവിടെ VLSI (Very Large Scale Integration) സാങ്കേതിക വിദ്യകളിലൂടെയും നാനോ ടെക്നോളജിയിലൂടെയുമൊക്കെ കൂടുതൽ കൂടുതൽ ട്രാൻസിസ്റ്ററുകളെ ഉൾക്കൊള്ളിക്കാൻ ശ്രമിക്കുമ്പോൾ ഇവിടെ ഒരു കഷണം ഫ്രീക്വൻസി സ്പെക്ട്രത്തിൽ പരമാവധി പരമാവധി ഡേറ്റയെ കുത്തി നിറയ്ക്കാൻ ശ്രമിക്കുന്നു. ഡിജിറ്റൽ മോഡുലേഷൻ സാങ്കേതിക വിദ്യകളും എറർ കറൿഷൻ രീതികളും മൾട്ടിപ്ലക്സിംഗ് വിദ്യകളും എല്ലാം തുടർച്ചയായി മെച്ചെപ്പെടുത്തിക്കൊണ്ടാണ്‌ ഇത് സാദ്ധ്യമാകുന്നത്. സ്പെക്ട്രൽ എഫിഷ്യൻസിയുടെ യൂണിറ്റ് ബിറ്റ്സ് / സെക്കന്റ്സ്/ ഹെട്സ് ആണ്‌. അതായത് ഒരു ഹെട്സ് ഫ്രീക്വൻസിയിൽ ഒരു സെക്കന്റിൽ എത്ര ബിറ്റുകൾ എന്നതിനെ സൂചിപ്പിക്കുന്നു. 1ജിയുടെ കാലത്ത് ഇത് 0.064 ആയിരുന്ന സ്ഥാനത്ത് ഇന്ന് 4 ജിയിൽ (LTE Advanced) അത് 30 ആണ്‌. അപ്പോൾ കൂപ്പറിന്റെ കണക്ക് പ്രകാരം 5ജിയിൽ അത് 60 എങ്കിലും എത്തണ്ടേ? എത്തേണ്ടതാണ്‌. കൂപ്പറിനെ വിട്ട് നമുക്ക് 5ജിയിലേക്ക് തന്നെ തിരിച്ചു വരാം. 5ജി പ്രധാനമായും രണ്ടു ഭാഗങ്ങൾ ആയാണ്‌ നടപ്പിൽ വരാൻ പോകുന്നതെന്ന് പറഞ്ഞല്ലോ. അതായത് നിലവിലുള്ള 4ജിയുമായി ചേർന്നു നിൽക്കുന്ന നോൻ സ്റ്റാൻഡ് അലോൺ മോഡും. പൂർണ്ണമായും 5ജി മാത്രമുള്ള സ്റ്റാൻഡ് അലോൺ മോഡും. സ്പെക്ട്രം ഉപയോഗിക്കുന്ന കാര്യത്തിലും 5ജിയെ രണ്ടായി തരം തിരിക്കാം. ഒന്ന് 6 ഗിഗാ ഹെട്സിനു താഴെയുള്ള ഫ്രീക്വൻസി സ്പെക്ട്രം ഉപയോഗിക്കുന്ന സാങ്കേതിക വിദ്യകൾ. രണ്ടാമത്തേത് മില്ലീ മീറ്റർ വേവ് 5ജി. 30 ഗിഗാഹെട്സ് മുതൽ 300 ഗിഗാ ഹെട്സ് വരെ ഉള്ള ഫ്രീക്വൻസികളെ ആണ്‌ മില്ലീമീറ്റർ വേവ് എന്ന് വിളിക്കുന്നത് എങ്കിലും 5ജിയ്ക്ക് ആയി 20 ഗിഗാഹെട്സ് മുതൽ 60 ഗിഗാഹെട്സ് വരെയുള്ള സ്പ്ക്ട്രം ആണ്‌ ഉപയോഗപ്പെടുത്താൻ അനുയോജ്യമെന്ന് കണ്ടിരിക്കുന്നത്. ഒരു മൊബൈൽ നെറ്റ് വർക്കിന് ഒരു നിശ്ചിത സമയത്തിനുള്ളിൽ പരമാവധി കൈകാര്യം ചെയ്യാൻ കഴിയുന്ന ഡാറ്റയെ നമുക്ക് ഒരു പേരിട്ട് വിളിക്കാം - അതിന്റെ പേരാണ്‌ ത്രൂപുട്ട് (Throughput). നെറ്റ്‌‌വർക്ക് എഞ്ചിനീയർമാർക്കൊക്കെ സുപരിചിതമായ ഒരു വാക്കാണത്. ഇതിനെ മലയാളത്തിൽ എന്തു വിളിക്കണമെന്ന് നിങ്ങൾക്ക് തന്നെ തീരുമാനിക്കാം. അതായത് ത്രൂപുട്ട് എത്രത്തോളം കൂടുന്നുവോ അത്രത്തോളം കൂടുതൽ വേഗത്തിലും അളവിലും ഒരു നെറ്റ്‌‌വർക്കിനു ഡാറ്റ കൈമാറ്റം ചെയ്യാൻ കഴിയും എന്ന് അർത്ഥമാക്കാം. എന്തിനാണ്‌ ഇപ്പോൾ ഇങ്ങനെ ഒരു വാക്കിനെ കൂട്ടുപിടിച്ചത് എന്ന് സംശയം തോന്നിയേക്കാം. ചെറിയ ഒരു കണക്ക് പറയാനായിട്ടാണ്‌. ഒരു മൊബൈൽ നെറ്റ്‌‌വർക്കിന്റെ അന്തിമ ലക്ഷ്യങ്ങളിൽ പരമപ്രധാനമാണ്‌ പരമാവധി ത്രൂപുട്ട് നൽകുക എന്നത്. അതുകൊണ്ട് ഈ പറഞ്ഞ ത്രൂപുട്ട് മൂന്നു കാര്യങ്ങളെ ആശ്രയിച്ചാണ്‌ ഇരിക്കുന്നത്. അതിന്റെ ഒരു സമവാക്യം പറയാം ‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌---------------------- ത്രൂപുട്ട് = സെൽ ഡെൻസിറ്റി (ഒരു നിശ്ചിത ചതുരശ്ര കിലോമീറ്ററിൽ ഉള്ള സെല്ലുകളുടെ എണ്ണം ) x ലഭ്യമായ സ്പെക്ട്രം x സ്പെക്ട്രൽ എഫിഷ്യൻസി. \--------------------------- ഈ പറഞ്ഞ മൂന്നു കാര്യങ്ങളിൽ ഏത് വർദ്ധിപ്പിച്ചും ഒരു മൊബൈൽ നെറ്റ്‌‌വർക്കിനു കൈകാര്യം ചെയ്യാൻ കഴിയുന്ന ഡേറ്റയുടെ അളവും വേഗവുമൊക്കെ കൂട്ടാൻ കഴിയും. ഒന്നു മുതൽ ഇതുവരെയുള്ള നാലു തലമുറകളിലും ഇതിൽ ഏതെങ്കിലുമൊക്കെ ഒന്നിച്ചും കൂട്ടായുമൊക്കെ മെച്ചപ്പെടുത്തിയാണ്‌ ഡേറ്റാ കൈമാറ്റ വേഗതയുടെ പുതിയ തലങ്ങളിലേക്ക് എത്തിച്ചേർന്നിരിക്കുന്നതും എത്താൻ പോകുന്നതും. പറയുമ്പോൾ വളരെ ലളിതമായിത്തോന്നും പക്ഷേ ഇതൊരു ചെറിയ കളിയല്ല. ഇതിൽ പറഞ്ഞിരിക്കുന്ന ഓരോ കാര്യങ്ങളും മെച്ചെപ്പെടുത്താൻ ശ്രമിക്കുമ്പോൾ വലിയ വലിയ വെല്ലുവിളികൾ ആണ്‌ നേരിടേണ്ടി വരുന്നത്. നമുക്ക് ആദ്യത്തെ ഘടകം ആയ സെൽ ഡെൻസിറ്റിയിൽ തന്നെ തുടങ്ങാം. 4ജിയെ അപേക്ഷിച്ച് നൂറു മടങ്ങ് ഡേറ്റ കൈകാര്യം ചെയ്യേണ്ടി വരുന്ന നെറ്റ്‌‌വർക്കുകൾ ആയിരിക്കും അഞ്ചാം തലമുറ നെറ്റ് വർക്കുകൾ. കൂടുതൽ ഡേറ്റാ റേറ്റിനായി സെല്ലുകളുടെ എണ്ണം കൂട്ടിയാൽ മതി എന്ന് മേൽ സൂചിപിച്ച സമവാക്യം തന്നെ വ്യക്തമാക്കുന്നുണ്ട്. സെല്ലുകളുടെ എണ്ണം എന്നുവച്ചാൽ മറ്റൊരു തരത്തിൽ പറഞ്ഞാൽ മൊബൈൽ ടവറുകളുടെ എണ്ണം തന്നെ. 3ജിയിൽ നിന്നും 4ജിയിൽ എത്തിയപ്പോൾ ഒരു കാര്യം ശ്രദ്ധിച്ചിട്ടുണ്ടാകും പുതിയതായി ധാരാളം മൊബൈൽ ടവറുകൾ ആവശ്യമായി വന്നു എന്നത്. പുതിയ ടവറുകൾ ഇല്ലാത്തതും ടവറുകളുടെ സാന്ദ്രത കുറവായതുമായ പ്രദേശങ്ങളിൽ നെറ്റ് വർക്ക് സ്പീഡും താരതമ്യേന കുറവായിരിക്കുമെന്നതുമൊക്കെ നമുക്ക് നേരിട്ട് അനുഭവം ഉള്ള കാര്യങ്ങൾ ആണ്‌. 5ജിയുടെ കാര്യവും വ്യത്യസ്തമല്ല. നിലവിലുള്ള ടവറുകൾ അഥവാ സെല്ലുകൾ വിഭജിച്ച് കൂടുതൽ കൂടുതൽ ടവറുകൾ സ്ഥാപിച്ച് ചെറിയ ചെറിയ സെല്ലുകൾ ആക്കുന്നത് 5ജിയുടെ കാര്യത്തിൽ അടിസ്ഥാനപരമായ ഒരു ആവശ്യമാണ്‌. അതിഭീമമായ പണച്ചെലവും നിയമപ്രശ്നങ്ങളും സാമൂഹിക പ്രശ്നങ്ങളുമൊക്കെ നേരിടുന്ന ഒരു വിഷയമായതിനാൽ തന്നെ ആഗോള തലത്തിൽ കാര്യങ്ങൾക്ക് ഒരു അടുക്കും ചിട്ടയുമൊക്കെ കൊണ്ടുവരാനും ഏകോപിപ്പിക്കാനും ഇത് നടപ്പിലാക്കുന്നതിനു സഹായിക്കാനായി സെല്ലുലാർ കമ്യൂണിക്കേഷൻ മേഖലയിൽ പ്രവർത്തിക്കുന്ന വിവിധ സ്ഥാപനങ്ങളുടെ നേതൃത്വത്തിൽ ഒരു Small Cell Forum (SCF) എന്ന സംഘടന 2017 മുതൽ പ്രവർത്തിച്ചു വരുന്നു. നിലവിൽ നഗരങ്ങളിൽ നാലോ അഞ്ചോ കിലോമീറ്റർ ദൂര പരിധിയിൽ 4ജി ടവറുകൾ ഉണ്ടെങ്കിൽ 5ജിയുടെ കാര്യം വരുമ്പോൾ അത് ഇരുനൂറു മുതൽ മുന്നൂറു മീറ്റർ ദൂര പരിധിയിൽ ആവശ്യമായി വരും. അതായത് ഓരോ ഇലക്ട്രിക് പോസ്റ്റുകളിലും കെട്ടിടങ്ങളുടെ മുകളിലുമെല്ലാം കൊച്ചു കൊച്ച് ടവറുകൾ ഉണ്ടായിരിക്കും എന്നർത്ഥം. ഇത്തരത്തിലുള്ള ചെറിയ സെല്ലുകൾ പ്രധാനമായും രണ്ടു തരത്തിൽ ആയിരിക്കും ഉണ്ടാകാൻ പോകുന്നത്. 1\. മൊബൈൽ കമ്പനികളാൽ പൊതു ഇടങ്ങളിൽ സ്ഥാപിക്കപ്പെടുന്ന ബേസ് സ്റ്റേഷനുകൾ . 2 - ഉപഭോക്താക്കൾക്ക് അവരുടെ ഇഷ്ടപ്രകാരം വൈഫൈ റൗട്ടറുകൾ പോലെ വീടിനകത്തും പുറത്തുമെല്ലാം ആവശ്യാനുസരണം സ്ഥാപിക്കുന്ന ബേസ് സ്റ്റേഷനുകൾ. ഇതൊക്കെ നടപ്പിലാക്കി വരുന്നത് അത്ര എളുപ്പമല്ല. എല്ലാവർക്കും മൊബൈൽ റേഞ്ചും 4ജിയും 5ജിയുമൊക്കെ ആവശ്യമാണെങ്കിലും മൊബൈൽ ടവറുകളോട് അത്ര പ്രതിപത്തി ഇല്ല എന്നു മാത്രമല്ല അഭ്യസ്ഥവിദ്യരായതും അല്ലാത്തതുമായ കേശവൻ മാമൻമാരുടെ ഇടപെടലുകളാൽ ഇന്ന് പുതിയ മൊബൈൽ ടവറുകൾ സ്ഥാപിക്കുന്നത് ശക്തമായ എതിർപ്പുകൾ നേരിട്ടുകൊണ്ടിരിക്കുകയാണ്‌. ഈ സാഹചര്യത്തിൽ ഇരുനൂറു മീറ്ററിൽ ബി ടി എസ് സ്ഥാപിക്കുന്നതിനെക്കുറിച്ച് ചിന്തിച്ചു നോക്കുക. ഇത് മാത്രമല്ല - മൊബൈൽ കമ്പനികൾക്ക് വലിയ തോതിൽ നിക്ഷേപ്പം ആവശ്യമായി വരുന്ന ഒന്നു കൂടിയാണ്‌ ഇത്തരത്തിൽ പുതിയ സെല്ലുകൾ ഉണ്ടാക്കുക എന്നത്. അതോടൊപ്പം തന്നെ അനുബന്ധ നിയമങ്ങളിലും സമൂലമായ മാറ്റങ്ങൾ വരുത്തേണ്ടി വരികയും ചെയ്യുന്നു. അമേരിക്കയിലൊക്കെ ഇതിന്റെ ചുവടുപിടിച്ച് നിയമങ്ങളിൽ മാറ്റങ്ങൾ വരുത്താൻ തുടങ്ങിക്കഴിഞ്ഞിരിക്കുന്നു. ഇക്കാര്യത്തിൽ അമേരിക്കയൂടെയും യൂറോപ്പിന്റെയുമൊക്കെ ചുവടുപിടിച്ചാണ്‌ നമ്മുടെ നാട്ടിലും നിയമങ്ങൾ ഉണ്ടാക്കുന്നത് എന്നതിനാൽ അവിടെ വരുന്നതു വരെ കാത്തിരിക്കുകയാണ്‌ നമ്മൂടെ വയർ ലെസ് പ്ലാനിംഗ് കമ്മറ്റി. അവിടെയൊക്കെ വന്നു കഴിഞ്ഞാൽ പിന്നെ അധികം പണിയെടൂക്കാതെ അത് പകർത്തിയാൽ മതിയല്ലോ. ഇനി നെറ്റ് വർക്ക് സ്പീഡ് വർദ്ധിപ്പിക്കാനുള്ള അടുത്ത രണ്ട് മാർഗ്ഗങ്ങൾ ആണ്‌ സ്പെക്ട്രവും സ്പെക്ട്രൽ എഫിഷ്യൻസിയും. അതിനെക്കുറിച്ച് അടുത്തതായി പറയാം. *** **===സ്പെക്ട്രം ===** 5ജി എന്നല്ല ഏത് തലമുറയിലെയും സെല്ലുലാർ സാങ്കേതിക വിദ്യയിലെ ഡേറ്റാറേറ്റ് സെൽ ഡെൻസിറ്റി, സ്പെക്ട്രത്തിന്റെ ലഭ്യത സ്പെക്ട്രം എഫിഷ്യൻസി എന്നീ മൂന്നു ഘടകങ്ങളെ ആശ്രയിച്ചാണിരിക്കുന്നതെന്ന് കഴിഞ്ഞ ഭാഗത്ത് പറഞ്ഞിരുന്നല്ലോ. അതിൽ തന്നെ ആദ്യത്തെ ഘടകമായ സെൽ ഡെൻസിറ്റിയെക്കുറിച്ചും ഒരു ഏകദേശ ധാരണ ലഭിച്ചിട്ടുണ്ടാകും. ഇനി അടുത്ത സുപ്രധാന ഘടകം ആണ സ്പെക്ട്രം. സ്പെക്ട്രം എന്ന വാക്ക് സാധാരണക്കാർ കേൾക്കാൻ തുടങ്ങിയത് 2ജി സെപ്ക്ട്രം അഴിമതി വാർത്തകളിൽ നിറഞ്ഞ് നിൽക്കാൻ തുടങ്ങിയതോടെ ആണ്. ഇലക്ട്രോ മാഗ്നറ്റിക് സ്പെക്ട്രവും നമ്മുടെ വെള്ളവും വായുവും ഭൂമിയുമൊക്കെപ്പോലെയുള്ള ഒരു പ്രകൃതി വിഭവം ആണ്. അതായത് മനുഷ്യന് ഏറ്റവും കൂടുതൽ ആവശ്യമുള്ളതും അതേസമയത്ത് പുതിയതായി ഉണ്ടാക്കാൻ പറ്റാത്തതുമായ അമൂല്യമായ ഒരു പ്രകൃതി വിഭവം. നമുക്ക് ഏറ്റവും എളുപ്പത്തിൽ ഇതിനെ റിയൽ എസ്റ്റേറ്റുമായി ഉപമിക്കാം. നമ്മുടെ ഭൂഗോളത്തിൽ ആകെ നാലിൽ ഒന്നു ഭാഗം മാത്രമേ കരഭൂമിയായിട്ടുള്ളൂ അതിൽ തന്നെ വാസയോഗ്യമായ പ്രദേശങ്ങൾ വെറും 10 ശതമാനത്തിൽ താഴെ മാത്രം. ജനസംഖ്യ അടിയ്ക്കടി വർദ്ധിച്ചു വരികയും അതനുസരിച്ച് ആവശ്യങ്ങൾ കൂടുകയും ചെയ്യുന്നതിനാൽ ഈ ഉള്ള സ്ഥലങ്ങളുടെയും ഡീമാൻന്റ് കൂടിക്കൊണ്ടിരിക്കുന്നു. അതുപോലെത്തന്നെയാണ് ഇലക്ട്രോ മാഗ്നറ്റിക് സ്പെക്ട്രത്തിന്റെ കാര്യവും നീണ്ടു നിവർന്ന് പരന്നു കിടകുന്ന ഫ്രീക്വൻസികളുടെ ഒരു നിരയാണെങ്കിലും ഈ ഇലക്ട്രോ മാഗ്നറ്റിക് സ്പ്കെട്രത്തിലെ എല്ലാ ഫ്രീക്വൻസികളും എല്ലാ ആവശ്യങ്ങൾക്കും ഉപയോഗിക്കാൻ കഴിയില്ല. പക്ഷേ ആവശ്യങ്ങൾ ആണെങ്കിലോ ദിനം പ്രതി വർദ്ധിച്ചുകൊണ്ടേ ഇരിക്കുന്നു. ഭൂമി പുതിയത് ഉണ്ടാക്കാൻ പറ്റാത്തതുപോലെ സ്പെക്ട്രവും പുതിയത് ഉണ്ടാക്കാൻ പറ്റില്ല. മനുഷ്യർ താമസിക്കാൻ കാടും മലകളും കയറുന്നതുപോലെ സ്പെക്ട്രത്തിന്റെ ഉപയോഗമില്ലാത്ത ഭാഗങ്ങളിൽ കൂടി ചേക്കേറാനുള്ള വഴികൾ നോക്കേണ്ടി വരും. അടിസ്ഥാനപരമായി ഭൂമിയെല്ലാം അതാത് രാജ്യങ്ങളിലെ സർക്കാരുകളുടെ സ്വന്തം ആണെന്നതുപോലെത്തന്നെ ഇലക്ട്രോ മാഗ്നറ്റിക് സ്പെക്ട്രത്തിന്റെ ഉടമസ്ഥാവകാശവും അതാത് രാജ്യങ്ങളിലെ സർക്കാരുകൾക്ക് തന്നെയാണ്. അതായത് ഓരോരുത്തർക്കും അവനവന്റെ ഇഷ്ടം പോലെ ഈ പറഞ്ഞ സ്പെക്ട്രത്തിലെ ഫ്രീക്വൻസികൾ എടുത്തുപയോഗിക്കാൻ പറ്റില്ല എന്നർത്ഥം. സൈനിക ആവശ്യങ്ങൾ, വാർത്താ വിനിമയ സൗകര്യങ്ങൾ, ടെലിവിഷൻ , റേഡിയോ സംപ്രേഷണങ്ങൾ, ഉപഗ്രഹ സംവിധാനങ്ങൾ, സെല്ലുലാർ ഫോൺ എന്നു വേണ്ട പല മേഖലകളിൽ ആയി 3 കിലോ ഹെട്സ് മുതൽ 300 ഗിഗാഹെട്സ് വരെ പല തരത്തിലുള്ള ഫ്രിക്വൻസികൾ അതാത് ആവശ്യങ്ങൾക്കനുസരിച്ച് നീക്കിവയ്ക്കപ്പെട്ടിരിക്കുന്നു. ആഗോള തലത്തിൽ തന്നെ അന്താരാഷ്ട്ര ടെലി കമ്യൂണിക്കേഷൻ യൂണിയൻ ആണ്‌ ഇതിനൊക്കെയുള്ള പൊതു മാനദണ്ഡങ്ങൾ നിശ്ചയിക്കുന്നത്. അതുകൊണ്ട് തന്നെ രാജ്യങ്ങൾ സ്വന്തം രാജ്യത്തെ ആവശ്യങ്ങൾക്ക് ഇലക്ട്രോ മാഗ്നറ്റിക് സ്പെക്ട്രം ഉപയോഗിക്കുമ്പോൾ ഈ പൊതു മാനദണ്ഡങ്ങൾ പിൻതുടരാനും ശ്രദ്ധിക്കും. വായു മലിനീകരണവും ജല മലിനീകരണവും പോലെ പ്രധാനപ്പെട്ട സ്പെക്ട്രം മലിനീകരണം ഒഴിവാക്കാൻ ഇത്തരത്തിലുള്ള പൊതു നിബന്ധനകൾ വളരെ അത്യാവശ്യമാണ്‌. ഇലക്ട്രോ മാഗ്നറ്റിക് സ്പെക്ട്രത്തിലെ ഓരോ ഫ്രീക്വൻസികളും അവയുടെ പ്രത്യേകതകളും സാങ്കേതിക വിദ്യകളുടെ ലഭ്യതയ്ക്കും അനുസരിച്ച് തനത് ആവശ്യങ്ങൾക്കായി നീക്കി വയ്ക്കപ്പെട്ടിരിക്കുന്നു എന്ന് പറഞ്ഞല്ലോ. ഇവിടെ സെല്ലുലാർ കമ്യൂണിക്കേഷൻ സാങ്കേതിക വിദ്യകൾ വികസിച്ച് തുടങ്ങിയത് 400 മെഗാ ഹെട്സ് എന്ന ബാൻഡിൽ ആണെങ്കിലും പിന്നീട് അത് 900, 1800, 2100 മുതൽ 2500 വരെ ഒന്നാം തലമുറ തൊട്ട് നാലാം തലമുറ വരെ ഉപയോഗപ്പെടുത്തുപ്പോന്നു. മൊബൈൽ ഫോൺ ഉപഭോക്താക്കൾ കൂടിയതോടെയും വോയ്സ് കാളുകളിൽ നിന്നും മാറി അതിവേഗ ഡേറ്റാ കമ്യൂണിക്കേഷനിലേക്ക് ആവശ്യങ്ങൾ വർദ്ധിച്ചപ്പോൾ അതനുസരിച്ച് സ്പെക്ട്രത്തിന്റെ ആവശ്യകതയും കൂടി. 900 മെഗാഹെട്സും 2500 മെഗാഹെട്സും സെല്ലുലാർ കമ്യൂണിക്കേഷന് ഒരുപോലെ ഉപയോഗിക്കാമെങ്കിലും ഇവ തമ്മിൽ വലിയ വ്യത്യാസങ്ങൾ ഉണ്ട്. ഇലക്ട്രോ മാഗ്നറ്റിക് തരംഗങ്ങൾക്ക് ചില പ്രത്യേകതകൾ ഉണ്ട്. അതായത് ഫ്രീക്വൻസി കുറഞ്ഞ തരംഗങ്ങൾക്ക് തടസ്സങ്ങളെ ചുറ്റി വളഞ്ഞ് പോകാനും കൂടുതൽ ദൂരത്തേയ്ക്ക് പ്രസരിക്കാനും കഴിയും. അതേ സമയം ഫ്രീക്വൻസി കൂടുന്തോറും ഇവ നേർ രേഖയിൽ സഞ്ചരിക്കാനുള്ള സ്വഭാവം ആയിരിക്കും പ്രകടമാക്കുന്നത്. അതുകൊണ്ട് തടസ്സങ്ങളെ മറികടക്കാൻ ഉയർന്ന ഫ്രീക്വൻസിയുള്ള തരംഗങ്ങൾക്ക് കഴിയില്ല. അതായത് 900 മെഗാഹെട്സിൽ പ്രവർത്തിക്കുന്ന ഒരു 4ജി നെറ്റ് വർക്കിന് വീടുകൾക്കകത്തും അതുപോലെ കൂടുതൽ ദൂര പരിധിയിലുമൊക്കെ നല്ല രീതിയിൽ മൊബൈൽ റേഞ്ച് നൽകാൻ കഴിയുന്നു. അതേ സമയം 2300 മെഗാഹെട്സ് ആണെങ്കിൽ വീടുകൾക്ക് അകത്തും മറ്റും സിഗ്നൽ സ്ട്രംഗ്ത്ത് വളരെ കുറവായിരിക്കും. അതുകൊണ്ട് തന്നെ ഫ്രീക്വൻസിക്ക് അനുസരിച്ച് സാങ്കേതിക വിദ്യയിലും വ്യത്യാസങ്ങൾ വരുത്തേണ്ടി വരും. നിലവിൽ കുറഞ്ഞ റേഞ്ചിൽ ഉള്ള ഫ്രീക്വൻസികൾ എല്ലാം വിവിധ ആവശ്യങ്ങൾക്ക് ഉപയോഗിക്കപ്പെട്ടിട്ടുള്ലതിനാലും അവയ്ക്ക് കുറഞ്ഞ ബാൻഡ് വിഡ്ത്ത് മാത്രമേ നൽകാനാകൂ എന്നതിനാലും നൂറു മടങ്ങ് അധികം ഡേറ്റ കൈകാര്യം ചെയ്യുന്നതിനായി 5ജിയ്ക്കായി സ്പെക്ടത്തിന്റെ പുതിയ മേച്ചിൽ പുറങ്ങൾ ആവശ്യമായി വരുന്നു. സ്പെക്ട്രത്തെ പൊതുവേ രണ്ടായി തരം തിരിച്ചിട്ടുണ്ട്. **![](https://cdn.boolokam.com/articles/2022/10/rr22.jpg)1\. ലൈസൻസ്ഡ് സ്പെക്ട്രം** **2\. അൺ ലൈസൻസ്ഡ് സ്പെക്ട്രം.** നിശ്ചിത ഫ്രീക്വൻസികൾ ഒരു പ്രത്യേക പ്രദേശത്ത് ഉപയോഗിക്കാൻ വ്യക്തികൾക്കും സ്ഥാപനങ്ങൾക്കും ലൈസൻസിംഗ് വ്യവസ്ഥകളിലൂടെ അനുവാദം നൽകുന്നതിനെയാണ്‌ ലൈസൻസ്ഡ് സ്പെക്ട്രം എന്നു വിളിക്കുന്നത്. ഇതര പ്രകൃതി വിഭവങ്ങളിൽ നിന്നും വ്യത്യസ്തമായി സ്പെക്ട്രം പുനരുപയോഗം ചെയ്യാൻ കഴിയും എന്നത് എടുത്ത് പറയേണ്ട ഒരു പ്രത്യേകതയാണ്‌. അതായത് ഒരു പ്രത്യേക ഇടത്ത് ഉപയോഗിക്കുന്ന ഫ്രീക്വൻസി നിശ്ചിത ദൂര പരിധിക്ക് അപ്പുറം മറ്റ് ആവശ്യങ്ങൾക്കായി സ്പെക്ട്രം മലിനീകരണം ഇല്ലാത് ഉപയോഗിക്കാൻ കഴിയും എന്ന പ്രത്യേകത. ഇതിനെ ‘ഫ്രീക്വൻസി റീയൂസ് ‘ എന്നാണ്‌ വിളിക്കുന്നത്. സെല്ലുലാർ കമ്യൂണിക്കേഷന്റെയൊക്കെ അടിസ്ഥാനം തന്നെ ഈ പ്രത്യേകതയിൽ ഊന്നിയാണ്‌. പൊതുവേ എല്ലാ രാജ്യങ്ങളും ഓരോ ആവശ്യങ്ങൾക്കനുസരിച്ച് സ്പെക്ട്രത്തിലെ നിശ്ചിത ഭാഗങ്ങൾ ലേലം ചെയ്ത് ആണ്‌ നൽകാറ്‌. ഇന്ത്യയിൽ രാജയുടെ കാലത്ത് ആദ്യം വന്നവർക്ക് ആദ്യം സ്പെക്ട്രം എന്ന രീതിയിൽ സ്പെക്ടം ഏഴു വർഷങ്ങൾക്ക് മുൻപേ ഉറപ്പിച്ച പഴയ വിലയിൽ ഇഷ്ടക്കാർക്ക് വീതിച്ച് നൽകിയതാണല്ലോ 2ജി സ്കാം എന്ന പേരിൽ കുപ്രസിദ്ധിയാർജ്ജിച്ചത്. അതിനു ശേഷം സുപ്രീം കോടതിയുടെ കർശന നിർദ്ദേശമുണ്ട് - സ്പെക്ട്രത്തെ ഒരു പ്രകൃതി വിഭവം ആയി കണക്കാക്കി ലേലം ചെയ്ത് മാത്രമേ വിൽക്കാവൂ എന്ന്. ഇത്തരത്തിൽ ലേലം ചെയ്ത് വിൽക്കുമ്പോഴും രണ്ട് തരത്തിലുള്ള ലൈസൻസിംഗ് നിബന്ധനകൾ ഉണ്ട്. **ലിബറലൈസ്ഡ് സ്പെക്ട്രം ലൈസൻസ്** **അൺ ലിബറലൈസ്ഡ് സ്പെക്ട്രം ലൈസൻസ്** ഇതിൽ ലിബറലൈസ്ഡ് ലൈസൻസ് ആണെങ്കിൽ ലൈസൻസ് നേടിയ ബാൻഡിൽ ഏത് സാങ്കേതിക വിദ്യയും ഉപയോഗിക്കാനും ഏത് തരത്തിലുള്ള സേവനങ്ങൾ നൽകാനും അവകാശമുണ്ട്. പക്ഷേ അൺ ലിബറലൈസ്ഡ് സ്പെക്ട്രം ആണെങ്കിൽ അതിനുള്ള അവസരം ഇല്ല. ഉദാഹരണമായി ഒരു ഓപ്പറേറ്റർക്ക് 1800 മെഗാഹെട്സ് സ്പെക്ട്രം 2ജി സേവനങ്ങൾക്കായി അൺ ലിബറലൈസ്ഡ് ലൈസൻസിംഗ് വ്യവസ്ഥകൾക്ക് അനുസരിച്ചാണ്‌ ലഭിച്ചിരിക്കുന്നത് എങ്കിൽ പ്രസ്തുത ബാൻഡിൽ 3ജി യും 4ജിയുമൊക്കെ സാങ്കേതികമായി നൽകാൻ കഴിയും എങ്കിലും ലൈസൻസിംഗ് നിബന്ധനകൾക്ക് എതിരായതിനാൽ അതിനായി ഉപയോഗിക്കാൻ കഴിയില്ല. അതുകൊണ്ട് കാലാവധി തീരുമ്പോൾ സ്പെക്ട്രം സറണ്ടർ ചെയ്യുക മാത്രമേ നിവൃത്തിയുള്ളൂ. ലിബറലൈസ്ഡ് സ്പെക്ട്രത്തിൽ ഈ കുഴപങ്ങൾ ഒന്നുമില്ല. ഇനി ലൈസൻസ് വേണ്ടാത്ത സ്പെക്ട്രവും ഉണ്ട്. അതായത് നമ്മുടെ ബ്ലൂടൂത്ത്, വൈഫൈ, കോഡ് ലെസ് ഫോൺ, RFID തുടങ്ങിയ കുറഞ്ഞ ദൂര പരിധിയിൽ ഉപയോഗിക്കുന്ന ഉപകരണങ്ങൾക്കായി നീക്കി വയ്ക്കപ്പെട്ടിട്ടുള്ള സ്പെക്ട്രത്തിന് ലൈസൻസ് ആവശ്യമില്ല. ISM ബാൻഡ് എന്നൊരു സ്പെക്ട്രം ബാൻഡ് ഉണ്ട് അതായത് Insustrial , Scientific and Medical ബാൻഡ്. 6.765 MHz, 13.553 MHz, 902 MHz, 2.4 GHz, 5.725 GHz തുടങ്ങി പന്ത്രണ്ടോളം ഫ്രീക്വൻസി ബാൻഡുകൾ ലൈസൻസ് ആവശ്യമില്ലാതെ വ്യാവസായീക, ഗവേഷണ, ആരോഗ്യസംരക്ഷ ആവശ്യങ്ങൾക്കായുള്ള ഉപകരണങ്ങളിൽ ഉപയോഗപ്പെടുത്തുന്നു. ബ്ലൂ‌ടൂത്തും വൈഫൈയുമൊക്കെ ഈ റേഞ്ചിലുള്ള ഫ്രീക്വൻസികൾ ഉപയോഗിക്കുന്നവയാണ്‌. ഇതിലും ഇന്റർനാഷണൽ ടെലി കമ്യൂണിക്കേഷൻ യൂണിയന്റെ മാനദണ്ഡങ്ങൾക്കും അതാത് രാജ്യങ്ങളിലെ നിയമങ്ങൾക്കും അനുസരിച്ച് ഉപയോഗിക്കുന്ന ഉപകരണങ്ങളുടെ പവറിനു പരിധി നിർണ്ണയിക്കപ്പെട്ടിരിക്കുന്നു. 5ജി ന്യൂ റേഡിയോയെ 6 ഗിഗാഹെട്സിലും താഴെയുള്ള ഒരു വിഭാഗമെന്നും 20 ഗിഗാഹെട്സിനു മുകളിലുള്ള മറ്റൊരു വിഭാഗമായും തരം തിരിക്കാമെന്ന് പറഞ്ഞല്ലോ. അതിൽ നിലവിൽ 6 ഗിഗാഹെട്സിനു താഴെയുള്ള സാങ്കേതിക വിദ്യകൾ ഉപയോഗിക്കാനാണ്‌ മൊബൈൽ കമ്പനികളും മൊബൈൽ ചിപ് നിർമ്മാതാക്കളുമൊക്കെ താല്പര്യപ്പെടുന്നത്. ഇതിനു കാരണങ്ങൾ ഉണ്ട്. നിലവിൽ 4ജി യിൽ 2.3, 2.5 ഗിഗാഹെട്സ് വരെയുള്ള സാങ്കേതിക വിദ്യകൾ ഒരു പരിധി വരെ അതിന്റെ കപ്പാസിറ്റി കൂട്ടാനായി മാത്രം ശ്രമിച്ചാൽ മതിയാകുന്നതാണ്‌. എങ്കിലും നിലവിലെ ബാൻഡ് ഇതിനു മതിയാകാതെ വരുന്നതിനാൽ 3.3 മുതൽ 3.6 ഗിഗാഹെട്സ് വരെയുള്ള ബാൻഡ് ആണ്‌ ആഗോള തലത്തിൽ തന്നെ പ്രിയങ്കരമാകുന്നത്. 6 ഗിഗാഹെട്സിൽ താഴെയുള്ള 5ജി യുടെ കാര്യത്തിൽ സാങ്കേതിക വിദ്യകൾ വികസിച്ചു വരുന്നതും പ്രധാനമായും ഈ ബാൻഡിൽ തന്നെയണ്‌. ഇവിടെയും പല പ്രശ്നങ്ങളും വെല്ലുവിളികളും നേരിടേണ്ടതായിട്ടുണ്ട്. അതായത് 6 ഗിഗാഹെട്സിൽ താഴെയുള്ള സ്പെക്ട്രത്തിൽ തന്നെ വരുന്ന രണ്ട് പ്രമുഖ അൺ ലൈസൻസ്ഡ് സ്പെക്ട്രത്തിന്റെ ഭാഗമായ ബാൻഡ് ആണ്‌ 2.4 ഗിഗാഹെട്സും 5 ഗിഗാഹെട്സും. ഇത് രണ്ടും ഫൈഫൈയ്ക്ക് ആയും ബ്ലൂ ടൂത്തിനായും ഉപയോഗിക്കപ്പെടുന്നു. ബ്ലൂ ടൂത്ത് പ്രധാനമായും 2.4 ഗിഗാഹെട്സിൽ കേന്ദ്രീകരിക്കുമ്പോൾ വൈഫൈ 2.4 ഗിഗാഹെട്സ് ബാൻഡും 5 ഗിഗാഹെട്സ് ബാൻഡിലും പ്രവർത്തിക്കുന്നു. ഇതിലാകട്ടെ 5 ഗിഗാഹെട്സ് ബാൻഡ് ഉപയോഗിക്കുന്ന ഗിഗാബിറ്റ് വൈഫൈ വളരെ അധികം പ്രചാരം നേടിക്കൊണ്ടിരിക്കുകയുമാണ്‌. ഈ സാഹചര്യത്തിൽ 6 ഗിഗാഹെട്സിനു താഴെയുള്ള എല്ലാ ബാൻഡുകളും 5ജിയ്ക്ക് ആയി ഫലപ്രദമായി ഉപയോഗിക്കാൻ കഴിയില്ല. അതുകൊണ്ട് തന്നെ ലൈസൻസ് ഉള്ള സ്പെക്ട്രത്തോടൊപ്പം ലൈസൻസ് ഇല്ലാത്ത സ്പെക്ട്രവും കൂടി പരസ്പരം മലിനമാക്കാതെയും നിയമങ്ങൾ തെറ്റിക്കാതെയും ഉപയോഗിക്കാനുള്ള സാങ്കേതിക വിദ്യകളും കൂടി 5ജിയുടെ കാര്യത്തിലും ഉണ്ടാകും. 4ജിയിൽ നിലവിൽ ഇതിനായി LTE Licensed Assisted Access (LAA) എന്ന സാങ്കേതിക വിദ്യ ഉപയോഗപ്പെടുത്തുന്നുണ്ടെങ്കിലും വ്യാപകമല്ല. 20 ഗിഗാഹെട്സ് റേഞ്ചിനു മുകളിലുള്ള മില്ലീ മീറ്റർവേവിന്റെ കാര്യത്തിൽ ഇതുപോലെ പിശുക്കിന്റെ ആവശ്യമൊന്നുമില്ല. സ്പെക്ട്രം യഥേഷ്ടം ലഭ്യമാണ്‌. പക്ഷേ‌ പ്രശ്നം വേണ്ട രീതിയിൽ ഉപയോഗിക്കാൻ കഴിയുന്ന സാങ്കേതിക വിദ്യകൾ വികസിച്ചു വരുന്നതേ ഉള്ളൂ എന്നതാണ്‌. ഫ്രീക്വൻസി കൂടുന്തോറും അവയ്ക്ക് തടസ്സങ്ങളെ മറി കടന്ന് പോകാൻ കഴിയാത്തതിനാൽ മൊബൈൽ ഫൊണിനും ടവറിനും ഇടയിൽ കൈ കൊണ്ടു വന്നാൽ പോലും സിഗ്നൽ നഷ്ടമാകുന്ന അവസ്ഥ ഉണ്ടാകുമെന്നതിനാൽ അതിനെയൊക്കെ മറികടക്കുന്ന സാങ്കേതിക വിദ്യകൾ ആവശ്യമാണ്‌. അതോടൊപ്പം തന്നെ അന്തരീക്ഷത്തിലെ ഓക്സിജനും ജല ബാഷ്പത്തിനുമൊക്കെ ഈ ബാൻഡ് വളരെ പ്രിയങ്കരമായതിനാൽ അതു കൂടി കണക്കിലെടുക്കേണ്ട അവസ്ഥയും ഉണ്ടാകുന്നു. ഡേറ്റാ റേറ്റ് കൂട്ടാനായി ഒരേ ഫോണിലും ടവറിലും ഒന്നിലധികം ആന്റിനകളും റേഡിയോകളും ഉപയോഗിച്ചുകൊണ്ട് ഈ ബാൻഡിൽ വരുന്ന ഒന്നിൽ കൂടുതൽ ഫ്രീക്വൻസി ബാൻഡുകൾ ഉപയോഗിച്ചുകൊണ്ടുള്ള കാരിയർ അഗ്രിഗേഷൻ എന്ന സാങ്കേതിക വിദ്യ നിലവിൽ 4ജിയിൽ തന്നെ ഉപയോഗപ്പെടുത്തുന്നുണ്ടെങ്കിലും ഓപ്പറേറ്റർക്ക് ഈ റേഞ്ചുകളിൽ എല്ലാം സ്പെക്ട്രം ലൈസൻസ് ആവശ്യമാണ്‌ എന്നതിനാൽ പലപ്പോഴും പ്രായോഗിക തലത്തിൽ അവ നടപ്പിലാക്കാൻ കഴിയാറില്ല. എയർ ടെൽ , ജിയോ തുടങ്ങി ഓപ്പറേറ്റർമ്മാർക്ക് പല സർക്കിളുകളിലും ഒന്നിൽ കൂടുതൽ ബാൻഡുകളിൽ 4ജി ലൈസൻസ് ഉള്ളതിനാൽ അവർക്ക് കാരിയർ അഗ്രിഗേഷൻ ഉപയോഗിച്ച് കൂടുതൽ വേഗത്തിലും കാര്യക്ഷമമായും ഡേറ്റ നൽകാനാകും. 5ജിയുടെ കാര്യത്തിലും ഇതുപോലെ വിവിധ ഫ്രീക്വൻസി ബാൻഡുകൾ ഒരേ സമയം ഉപയോഗിച്ച് അവ ആവശ്യാനുസരണം സ്വിച്ച് ചെയ്ത് ഇടതടവില്ലാതെ ഉയർന്ന നിരക്കിൽ ഡേറ്റ നൽകുന്ന കാരിയർ അഗിഗേഷൻ സാങ്കേതിക വിദ്യകൾ ഉപയോഗപ്പെടുത്തും. സ്പെക്ട്രത്തിന്റെ കാര്യം തൽക്കാലം ഇത്രയും പറഞ്ഞവസാനിപ്പിക്കാം. ഇനി അടുത്തത് സ്പെക്ടം പുതിയത് ഇല്ലെങ്കിലും ഉള്ളതിനെ ഓണം പോലെ ഉപയോഗിക്കാൻ കഴിഞ്ഞാലും മതി. അതായത് ഒട്ടും തന്നെ പാഴാക്കാതെ ഉള്ല സ്പെക്ട്രത്തെ ഉപയോഗിച്ചും ഡേറ്റാ റേറ്റ് കൂട്ടാൻ കഴിയും. 5ജിയിൽ ആ വഴിക്ക് എന്തെല്ലാമാണ്‌ വന്നുകൊണ്ടിരിക്കുന്നത് എന്നതിനെക്കുറിച്ചും വരാൻ പോകുന്നതിനെക്കുറിച്ചുമൊക്കെ അടുത്തതായി വിശദീകരിക്കുന്നു ** ഇതുവരെ ഉണ്ടായിരുന്നതിലും നൂറുമടങ്ങ് ബാൻഡ് വിഡ്ത്തും പത്തിലൊന്ന് ലാറ്റൻസിയും ഒരു ചതുരശ്ര കിലോമീറ്ററിനകത്തു തന്നെ ലക്ഷക്കണക്കിന് ഉപകരണങ്ങളും എല്ലാം ലക്ഷ്യമിട്ടുകൊണ്ടുള്ള അഞ്ചാം തലമുറ മൊബൈൽ നെറ്റ് വർക്കുകൾ ഇതെങ്ങിനെ സാദ്ധ്യമാക്കുമെന്ന കാര്യത്തെക്കുറിച്ച് പറഞ്ഞപ്പൊൾ സെല്ലുകളുടെ എണ്ണം കൂട്ടുക, കൂടുതൽ സ്പെക്ട്രം ലഭ്യമാക്കുക എന്നീ കാര്യങ്ങളെക്കുറിച്ച് കഴിഞ്ഞ രണ്ട് ഭാഗങ്ങളിലായി പറഞ്ഞിരുന്നല്ലോ ഇനി പറയാനുള്ളത് സ്പെക്ട്രൽ എഫിഷ്യൻസിയെക്കുറിച്ചാണ്‌. അതായത് ഒരു പ്രകൃതിവിഭവം ആയ ഇലക്ട്രോ മാഗ്നറ്റിക് സ്പെക്ട്രത്തിന്റെ ഏറ്റവും കാര്യക്ഷമമായ ഉപഭോഗം. ഒരു തരി സ്പെക്ട്രം പോലും പാഴാക്കാതെ പരമാവധി പൂർണ്ണമായും ഉപയോഗിക്കാൻ ശ്രമിക്കുക. നഗരങ്ങളിലൊക്കെ ഒരു ഇഞ്ച് സ്ഥലം പോലും പാഴാക്കാതെ ബഹുനില മന്ദിരങ്ങൾ പണിയുന്നതും റോഡ് വികസനം സാദ്ധ്യമാകാത്തതിനാൽ ഒന്നിനു മുകളിൽ ഒന്നായി എലിവേറ്റഡ് റോഡുകൾ ഉണ്ടാക്കുന്നതുമൊക്കെ ഭൂവിനിയോഗ മാതൃകകൾ ആണെങ്കിൽ ഉള്ള സ്പെക്ട്രത്തെ ഓണം പോലെ ഉപയോഗിക്കാനുള്ള സാങ്കേതിക വിദ്യകളെ ഒന്ന് പരിചയപ്പെടാൻ ശ്രമിക്കാം. കാര്യങ്ങൾ മനസ്സിലാക്കാൻ നമുക്ക് പഴയ ലാൻഡ് ലൈനിലേക്ക് ഒന്ന് തിരിച്ച് പോകാം. ഒരു കീഴിൽ 1000 സബ്സ്ക്രൈബേഴ്സ് ഉണ്ടെങ്കിൽ എക്സ്ചേഞ്ചിൽ നിന്നും ഈ ആയിരം പേരുടെ വീടുകളിലേക്കും ഓരോ ജോഡി വയറുകൾ വഴി കണൿഷനുകൾ നൽകിയിട്ടുണ്ടാകും എന്നറിയാമല്ലോ. അതുപോലെ ഈ എക്സ്ചേഞ്ച് മറ്റ് ഒരു എക്സ്ചേഞ്ചുമായി അല്ലെങ്കിൽ അതിന്റെ മെയിൻ എക്സ്ചേഞ്ചുമായി കേബിളുകൾ വഴി ബന്ധിപ്പിച്ചിട്ടുണ്ടകും. ഇത് ആയിരം എണ്ണം ഉണ്ടാകുമോ? ഉണ്ടാകില്ല കാരണം ഒരു എക്സ്ചേഞ്ചിന്റെ കിഴിലുള്ള ആളുകൾ മുഴുവൻ ഒരേ സമയത്ത് പ്രസ്തുത എക്സ്ചേഞ്ചിൽ ഇന്നും പുറത്തേക്ക് വിളിക്കാനുള്ള സാദ്ധ്യത കുറവാണല്ലോ. അതുകൊണ്ട് ഈ എക്സ്ചേഞ്ചിൽ നിന്നും മെയിൻ എക്സ്ചേഞ്ചിലേക്ക് ഉള്ള വയറുകളുടെ എണ്ണം അമ്പതോ നൂറോ ഒക്കെ ആയിരിക്കും. അതായത് ഒരേ സമയം നിങ്ങളുടെ എക്സ്ചേഞ്ചിൽ നിന്നും പുറത്തേയ്ക്കുള്ള എക്സ്ചേഞ്ചിലേക്ക് നൂറുപേർക്ക് മാത്രമേ ഒരേ സമയം വിളിക്കാൻ കഴിയൂ എന്നർത്ഥം. അതിനു ശേഷം കുറേ പേർ വിളിക്കാൻ ശ്രമിച്ചാലോ, അവർക്ക് “ഈ റൂട്ടിലേക്കുള്ള എല്ലാ ലൈനുകളും ഇപ്പോൾ ഉപയോഗത്തിലാണ്‌” എന്ന സന്ദേശം കേൾപ്പിക്കുന്നു. അവസാനം ലൈനുകൾ ഫ്രീ ആകുന്നതുവരെ കാത്തിരിക്കേണ്ടി വരുന്നു. ഈ പ്രശ്നം ഒഴിവാക്കാൻ എന്താണ്‌ മാർഗ്ഗം? ലോക്കൽ എക്സ്ചേഞ്ചും മെയിൻ എക്സ്ചേഞ്ചും തമ്മിൽ ബന്ധിപ്പിച്ചിരിക്കുന്ന ലൈനുകളൂടെ എണ്ണം കൂട്ടിയാൽ പോരേ. പിന്നെന്തുകൊണ്ട് കൂട്ടുന്നില്ല. അവിടെയാണ്‌ സാമ്പത്തികം വിഷയമായി വരുന്നത്. വല്ലപ്പോഴുമൊക്കെയുള്ള ഇത്തരം ഉപയോഗങ്ങൾക്ക് വേണ്ടി വൻ തുക കേബിളിനായി ചെലവഴിക്കുന്ന ലാഭകരം അല്ലാത്തതിനാൽ ഇത്തരം താല്കാലിക വിഷമതകൾ ഉപഭോക്താക്കൾ സഹിക്കേണ്ടി വരുന്നു. ഇതുപോലെത്തന്നെയാണ്‌ മൊബൈൽ കമ്യൂണിക്കേഷൻ നെറ്റ് വർക്കുകളും. നിങ്ങളുടെ മൊബൈൽ ഫോൺ ഏതെങ്കിലും ഒരു ടവറിന്റെ പരിധിയിൽ വരുന്നതാണല്ലോ. ഈ ടവറിനെ ബേസ് സ്റ്റേഷൻ എന്ന് വിളിക്കാം ഇത്തരം ബേസ് സ്റ്റേഷനുകളുമായി നിങ്ങളുടെ മൊബൈൽ ഫോൺ അദൃശ്യമായ ഒരു വയർ മുഖേന ബന്ധിപ്പിച്ചിരിക്കുന്നു. ഇതിനെ വിളിക്കുന്ന പേരാണ്‌ വയർ ലെസ് ചാനലുകൾ എന്ന്. ഓരോ ചാനലും ഓരോ ഫ്രീക്വൻസിയിലുള്ള ഇലക്ട്രോ മാഗ്നറ്റിക് തരംഗങ്ങൾ ആണ്‌. ഇവിടെ ഒരു ടവറിന് ഇത്തരത്തിൽ പരമാവധി എത്ര ചാനലുകൾ നൽകാൻ കഴിയും? അല്ലെങ്കിൽ ഒരേ സമയം പരസ്പരം ശല്ല്യമാകാതെ എത്രപേർക്ക് ഒരു ടവറിനു കീഴിൽ സംസാരിക്കാൻ കഴിയും? ഓരോ ടവറിനും അതിന്റെ ലൈസൻസ് ഉള്ള സർവിസ് പ്രൊവൈഡർക്ക് ലഭിച്ച സ്പെക്ട്രത്തിന്റെ കഷണത്തെ വീണ്ടും മുറിച്ച് ഉപഭോക്താക്കൾക്കായി വീതം വയ്പ്പ് നടത്തുന്നു. ഇതിനായി പല പല സാങ്കേതികവിദ്യകൾ ഉപയോഗിക്കുന്നുണ്ട്. FDMA, TDMA, CDMA , OFDMA തുടങ്ങിയവയാണ്‌ ഈ അടിസ്ഥാന സാങ്കേതിക വിദ്യകൾ. ഇതിനെക്കുറിച്ച് മുൻപും എഴുതിയിട്ടുണ്ടെങ്കിലും ഒരു തുടർച്ച കിട്ടാനായി ആ ഭാഗങ്ങൾ കൂടി ഇവിടെ ചേർക്കുന്നു. \------------- ഒരു മുറിയിൽ ഇരുപതു പേർ ഉണ്ട്. ഇതിൽ പത്തു പേർക്ക് പത്തു പേരോട് ഒരേ സമയത്ത് സംസാരിക്കണം. എല്ലാവരും ഒരേ സമയത്ത് സംസാരിക്കാൻ തുടങ്ങിയാൽ എങ്ങിനെ ഇരിക്കും? ആകെ ഒരു ബഹളമയം ആയിരിക്കും അല്ലേ? ആർക്കും ഫലപ്രദമായി ആശയ വിനിമയം നടത്താനാകില്ല. അപ്പോൾ എന്താണിതിനൊരു പ്രതിവിധി? നാലു തരത്തിൽ ഇതിനെ മറികടക്കാം. 1\. പരസ്പരം സംസാരിക്കാൻ ആഗ്രഹിക്കുന്ന പത്ത് ജോഡികൾക്കും രണ്ട് രണ്ട് കുഴലുകള്‌നൽകുക. ഒന്ന് സംസാരിക്കാനുള്ള കുഴലും ഒന്ന് മറുവശത്തുള്ള ആൾ സംസാരിക്കുന്നത് കേൾക്കാനുള്ള കുഴലും. സംസാരം ഇങ്ങനെ കുഴലുകൾ വഴി ആകുമ്പോൾ മറ്റുള്ളവർക്ക് ശല്ല്യവും ഉണ്ടാകില്ല എല്ലാവർക്കും ഫലപ്രദമായി ആശയ വിനിമയം നടത്താനും കഴിയും -- ഇവിടെ കുഴലിനെ മാറ്റി ഓരോരുത്തർക്കും ഓരോ ഫ്രീക്വൻസി എന്ന് കണക്കിലാക്കിയാൽ ആ സാങ്കേതിക വിദ്യയെ ഫ്രീക്വൻസി ഡിവിഷൻ മൾടിപ്ലക്സിംഗ് FDM എന്ന് വിളിക്കാം. 2 മറ്റൊരു മാർഗ്ഗം പ്രായോഗികമായി അല്പം വിഷമമുണ്ടാക്കുന്നതാണെങ്കിലും ശരിയായ രീതിയിൽ നിയന്ത്രിക്കാൻ ഒരാളുണ്ടെങ്കിൽ നടക്കും. ഈ പത്തു ജോഡികൾക്കും ഓരോ മിനിട്ട് വച്ച് സംസാരിക്കാൻ അവസരം നൽകുക. അതായത് ഒന്നാമത്തെ ജോഡി സംസാരിച്ച് ഒരു മിനിട്ട് ആകുന്നതു വരെ മറ്റ് ജോഡികൾ കാത്തിരിക്കുക. അപ്പോഴും സുഗമമല്ലെങ്കിലും തടസ്സങ്ങളില്ലാത്ത ആശയ വിനിമയം സാദ്ധ്യമാകും. ഇതിന്റെ പേരാണ്‌ ടൈം ഡിവിഷൻ മൾട്ടിപ്പിൾ ആക്സസ് (TDMA) 3 അടുത്ത മാർഗ്ഗം സംസാരിക്കാൻ ആഗ്രഹിക്കുന്ന ജോഡികളെയൊക്കെ പത്ത് ഗ്രൂപ്പുകളായി തിരിച്ച് മുറിയുടെ വ്യത്യസ്ഥ ഇടങ്ങളിൽ കൊണ്ടുപോയി നിർത്തുക. അവരോട് ശബ്ദം അല്പം കുറച്ച് സംസാരിക്കണമെന്ന നിബന്ധന കൂടി വയ്ക്കുക. അങ്ങനെയും തടസ്സങ്ങളില്ലാത്ത ആശയ വിനിമയം സാദ്ധ്യമാകും. ഇതിനു പറയുന്ന പേരാണ്‌ സ്പേസ് ഡിവിഷൻ മൾട്ടിപ്പിൾ ആക്സസ് എന്ന്. 4\. അടുത്ത വിദ്യ അല്പം കൂടി ഇന്നൊവേറ്റീവ് ആണ്‌. ഇവിടെ ആരും അച്ചടക്കം പാലിക്കാനും ശബ്ദം കുറയ്ക്കാനുമൊന്നും തയ്യാറാകുന്നില്ല. പക്ഷേ ആശയ വിനിമയം നടത്തുകയും വേണം. അതിനും ഒരു വഴിയുണ്ട്. ഈ പത്തു ജോഡികളോടും പത്ത് ഭാഷകളിൽ ആയി സംസാരിച്ചുകൊള്ളാനുള്ള അവസരം നൽകുക. ഒരേ ഒരു നിബന്ധനയേ ഉള്ളൂ ഒരു ജോഡി സംസാരിക്കുന്ന ഭാഷ മറ്റേ ജോഡിക്ക് അറിയുന്നത് ആയിരിക്കരുത്. ഉത്തരേന്ത്യയിലെ ബഹളമയമായ കല്ല്യാണ വീടുകളിൽ പോയി നോക്കിയാൽ ബഹളത്തിനിടയിലും മലയാളികളും തമിഴന്മാരും തെലുങ്കന്മാരുമൊക്കെ അവരവരുടെ ഗ്രൂപ്പുകൾ ഉണ്ടാക്കി യാതൊരു തടസ്സവും അനുഭവപ്പെടാതെ ആശയ വിനിമയം നടത്തുന്നത് കാണാൻ കഴിയും. ഈ സാങ്കേതിക വിദ്യയ്ക്ക് പറയുന്ന പേരാണ്‌ കോഡ് ഡിവിഷൻ മൾട്ടിപ്പിൾ ആക്സസ് (CDMA). ഇവിടെ ഓരോ ഭാഷയും ഓരോ കോഡ് തന്നെയാണല്ലോ. പരസ്പരം ഇടകലർന്ന് ശല്ല്യം ചെയ്യാത്ത കോഡ്. രണ്ടാം തലമുറ വരെയുള്ള ജി എസ് എം നെറ്റ്‌‌വർക്കുകൾ ഉപയോഗിക്കുന്നത് ആദ്യത്തെയും രണ്ടാമത്തെയും സാങ്കേതിക വിദ്യകൾ കൂടിച്ചേർന്നാണ്‌. അതായത് നൂറു പേർക്ക് പരസ്പരം സംസാരിക്കണമെങ്കിൽ ഇവരെ പത്തു പേരുള്ള ഗ്രൂപ്പുകളായി തിരിച്ച് ഓരോ അഞ്ചുപേർക്കും അവരവരുടെ ഗ്രൂപ്പിൽ സംസാരിക്കാനായി ക്യൂ സംവിധാനം ഏർപ്പെടുത്തുന്ന FDMA, TDMA സാങ്കേതിക വിദ്യകൾ കൂടിച്ചേർന്നത്. മൂന്നാമത് പറഞ്ഞ ഉദാഹരണത്തിന്റെ അടിസ്ഥാനത്തിലാണ്‌ ജി എസ് എം എന്നോ സി ഡി എം എ എന്നോ‌ ഭേദമില്ലാത്ത എല്ലാ മൊബൈൽ നെറ്റ്‌‌വർക്കുകളും പ്രവർത്തിക്കുന്നത്. സാങ്കേതികമായിപ്പറഞ്ഞാൽ ഏറ്റവും മെച്ചപ്പെട്ടത് സി ഡി എം എ തന്നെയാണ്‌. രണ്ടാം തലമുറ മൊബൈൽ നെറ്റ്‌‌വർക്കുകൾ വരെയേ യഥാർത്ഥത്തിൽ CDMA-GSM യുദ്ധത്തിന് ആയുസ്സ് ഉണ്ടായിരുന്നുള്ളൂ. 2000 ത്തിനു ശേഷം മൂന്നാം തലമുറ മൊബൈൽ നെറ്റ്‌‌വർക്കുകളിൽ എല്ലാം CDMA യുടെ വിവിധ രൂപങ്ങളാണ്‌ ഉപയോഗിച്ചു വരുന്നത് \--------------------------- ഡിജിറ്റൽ വയർ ലെസ് കമ്യൂണിക്കേഷൻ എന്നാൽ ചെറിയ കളിയല്ല. പൂജ്യവും ഒന്നും വച്ചുള്ള ഒരു കളിയായതുകൊണ്ടും ഇതിന്റെ രണ്ടിന്റെയും ഇടയിൽ മറ്റൊരു അവസ്ഥ ഇല്ലാത്തതിനാലും അങ്ങൊട്ടോ ഇങ്ങോട്ടോ മാറിയാൽ കാര്യങ്ങളൊക്കെ കുഴഞ്ഞ് മറിയും. ഇത്തരത്തിൽ ഒന്നും പൂജ്യവും മാത്രമടങ്ങിയ സംഖ്യാ ശ്രേണികളെ ഗ്രൂപ്പുകളാക്കി പാക്കറ്റുകളിൽ പൊതിഞ്ഞ് അയയ്ക്കുമ്പോൾ അയച്ച പാക്കറ്റും ലഭിച്ച പാക്കറ്റും തമ്മിൽ വ്യത്യാസമുണ്ടാകാൻ സാദ്ധ്യതകൾ ഉണ്ട്. കാരണം ട്രാൻസ്മിറ്ററിന്റെയും റിസീവറിന്റെയും ഇടയിൽ വരുന്ന തടസ്സങ്ങൾ, ഇവ ഉണ്ടാക്കുന്ന പ്രതിഫലനങ്ങൾ വഴി ഒരേ വിവരം തന്നെ ചെറിയ സമയ വ്യത്യാസത്തിൽ ഒരു പ്രതിദ്ധ്വനി പോലെ ലഭ്യമാകുന്ന അവസ്ഥ അതുകൊണ്ട് ഉണ്ടാകുന്ന സിഗ്നൽ സ്ട്രംഗ്ത്തിൽ ഉണ്ടാകുന്ന വ്യതിയാനങ്ങൾ.. ![](https://cdn.boolokam.com/articles/2022/10/tttt.jpg)ഇതൊക്കെ ഈ ഒന്നിനേയും പൂജ്യത്തേയും മാറ്റി മറിക്കുന്നവയാണ്‌. അതുകൊണ്ട് ഡിജിറ്റൽ കമ്യൂണിക്കേഷനിൽ എപ്പോഴും അയച്ചതുതന്നെ ആണോ കിട്ടിയത് എന്ന് ഇടയ്ക്കിടെ പരിശോധിക്കേണ്ട ഒരു ഗതികേട് ഉണ്ട്. ഇതിനായി അയച്ചത് അല്ല കിട്ടിയത് എങ്കിൽ വീണ്ടും അയയ്ക്കുക, അയച്ചതിൽ എന്തെങ്കിലും പിഴവുണ്ടെങ്കിൽ തിരുത്തുക, അങ്ങനെ കുറേ പരിപാടികൾ ഉണ്ട്, സാങ്കേതികഭാഷയിൽ പറഞ്ഞാൽ ചാനൽ കോഡിംഗ്, എറർ കറൿഷൻ തുടങ്ങിയ ഗണിതസൂത്രവാക്യങ്ങളിൽ അടിസ്ഥാനമാക്കിയ സങ്കീർണ്ണമായ വിവിധ സാങ്കേതിക വിദ്യകൾ ആണ്‌ ഇതിനായി ഉപയോഗപ്പെടുത്തുന്നത്. ഇത് എത്രമാത്രം കാര്യക്ഷമം ആകുന്നുവോ അത്രമാത്രം ഡിജിറ്റൽ കമ്യൂണിക്കേഷന്റെ വേഗം കൂടും അതോടൊപ്പം ബാൻഡ് വിഡ്ത്ത് ഉപഭോഗം കുറച്ച് കൊണ്ടുവരാനും കഴിയും. ഓട്ടയുള്ള ബക്കറ്റിൽ വെള്ളം കോരുന്നതുപോലെ ആയിരുന്നു ആദ്യകാല ഡിജിറ്റൽ കമ്യൂണിക്കേഷൻ സാങ്കേതിക വിദ്യകൾ. അതുകൊണ്ട് ഒരു ബക്കറ്റ് വെള്ളം കിണറ്റിൽ നിന്നും മുകളിലെത്തിക്കണമെങ്കിൽ രണ്ടു ബക്കറ്റ് കോരണമായിരുന്നു. കാലക്രമേണ ഈ ദ്വാരങ്ങൾ അടയ്ക്കാൻ സാങ്കേതിക വിദ്യകൾ വികസിച്ചതോടെ ബക്കറ്റിന്റെ വലിപ്പം കൂട്ടാതെ തന്നെ മുഴുവൻ ബക്കറ്റ് വെള്ളവും ഒറ്റത്തവണ തന്നെ ലഭിക്കുന്ന സാഹചര്യം സംജാതമായി. സെല്ലുലാർ കമ്യൂണിക്കേഷന്റെ കാര്യത്തിൽ ഇനി പറയുന്ന അടിസ്ഥാനപരമായ കാര്യങ്ങൾ കാര്യക്ഷമമാക്കിയാൽ ഉള്ള സ്പ്ക്ട്രത്തെത്തന്നെ കൂടുതൽ പേർക്ക് ഉയർന്ന ഡേറ്റാ റേറ്റ് നൽകിക്കൊണ്ട് ഉപയോഗിക്കാൻ കഴിയും. 1\. ഒന്നിലധികം ഉപഭോക്താക്കൾക്ക് ഒരേ സമയം സ്പെക്ട്രത്തെ പകുത്ത് ചാനലുകൾ വീതിച്ച് നൽകാനും ഉപയോഗിക്കാനും പരാപ്തമായ Multiple Access സാങ്കേതിക വിദ്യകൾ 2\. ഒന്നും പൂജ്യവും മാത്രമടങ്ങിയ ഡിജിറ്റൽ ഡേറ്റയെ ഉയർന്ന ഫ്രീക്വൻസി സിഗ്നലുകളാക്കി മാറ്റുന്ന ഡിജിറ്റൽ മോഡുലേഷൻ സാങ്കേതിക വിദ്യകൾ. നിലവിൽ 4ജിയിൽ OFDM, QAM തുടങ്ങിയ സാങ്കേതിക വിദ്യകളും അതിന്റെ വകഭേദങ്ങളുമൊക്കെയാണ്‌ ഇതിനായി വികസിച്ചു വന്നത്. പക്ഷേ 5ജി എത്തുന്നതൊടെ ഇത് മാത്രം കൊണ്ട് ഉദ്ദേശിച്ച സ്പെക്ട്രൽ എഫിഷ്യൻസിയിലേക്ക് എത്താൻ സാധിക്കാത്തതിനാൽ കുറച്ചു കൂടി മെച്ചപ്പെട്ട പുതിയ സാങ്കേതിക വിദ്യകൾ കൂടി വിഭാവനം ചെയ്യപ്പെടുന്നു, പരീക്ഷിക്കപ്പെടുന്നു. ഇതിൽ പ്രധാനം OFDM ന്റെ കുറ്റവും കുറവുകളും പരിഹരിച്ചുകൊണ്ട് ഒന്നു കൂടി മെച്ചെപ്പെടുത്തുന്ന Filtered OFDM, Fliter Bank Multi Carrier (FBMC), Genaralised Frequency Division Multiplexing (GFDM), Universal Filtered Multi Carrier (UFMC), Non Orthogonal Frequency Division Multiple Access (NOMA) തുടങ്ങിയ സാങ്കേതിക വിദ്യകൾ ആണ്‌ ഉപയോഗിക്കാൻ പോകുന്നത്. ഇതോടൊപ്പം തന്നെ 4ജിയിൽ ഒന്നിലധികം ആന്റിനകൾ ബേസ് സ്റ്റേഷനിലും മൊബൈൽ ഹാൻഡ് സെറ്റിലും ഉപയോഗിച്ചുകൊണ്ടുള്ള Multiple input Multiple Output (MIMO) സാങ്കേതിക വിദ്യകളൂടെ പുതിയ രൂപങ്ങളും സ്പെക്ട്രൽ എഫിഷ്യൻസി കൂട്ടാനായി അഞ്ചാം തലമുറയിൽ ഉപയോഗിക്കാൻ പോകുന്നു. ഇതിൽ പ്രധാനപ്പെട്ടതാണ്‌ Massive MIMO എന്ന സാങ്കേതിക വിദ്യ. മൊബൈൽ ഹാൻഡ് സെറ്റുകളിൽ ഒന്നിൽ അധികം ആന്റിനകൾ ഇപ്പോൾ തന്നെ MIMO യുടെ ഭാഗമായി ഉണ്ടെങ്കിലും ഇതിന്റെ എണ്ണം വളരെ അധികം കൂട്ടുന്നതിൽ സാങ്കേതികപരിമിതികൾ ഉണ്ട്. അതുകൊണ്ട് തന്നെ ഇപ്പോൾ പൊതുവേ 2 ട്രാൻസിമ്റ്റ് 2 റിസീവ് ആന്റിനകൾ സപ്പോർട്ട് ചെയ്യുന്ന 2x2 മൈമോ സിസ്റ്റവും നാല്‌ ആന്റിനകൾ സപ്പോർട്ട് ചെയ്യുന്ന 4x4 മൈമോ സിസ്റ്റവുമാണ്‌ നിലവിലുള്ളത്. പക്ഷേ 5ജി വരുമ്പോഴേയ്ക്കും ഇത് മതിയാകാതെ വരുന്നു. ആന്റിനകൾ കൂട്ടിയാൽ അതനുസരിച്ച് ഡേറ്ററേറ്റ് കൂട്ടാൻ കഴിയും എങ്കിലും ഹാൻഡ് സെറ്റിന്റെ വലിപ്പവും മറ്റ് സങ്കീർണ്ണതകളും ആനുപാതികാമായി വർദ്ധിക്കുന്നു എന്നതിനാൽ പരമാവധി 5ജിയുടെ കാര്യം വരുമ്പൊൾ 8 ആന്റിനകൾ വരെ ഒക്കെ ഇപ്പൊൾ തന്നെ വിഭാവനം ചെയ്തു തുടങ്ങിയിട്ടുണ്ട്. പക്ഷേ ബേസ് സ്റ്റേഷനിൽ അങ്ങനെ അല്ല. ഇതുപോലെയുള്ള വലിപ്പത്തിന്റെ പ്രശ്നങ്ങളൊന്നും ഇല്ലാത്തതിനാലും പവർ കൂടുതൽ നൽകാൻ കഴിയും എന്നതിനാലും ബേസ് സ്റ്റേഷനിലെ ആന്റിനകളുടെ എണ്ണം പതിന്മടങ്ങ് വർദ്ധിപ്പിക്കുന്ന മാസീവ് മൈമോ എന്ന സാങ്കേതിക വിദ്യ 5ജിയ്ക്കായി വളരെ അനുയോജ്യമാണ്‌. ബേസ് സ്റ്റേഷനിലെ ആന്റിനകളുടെ എണ്ണം 50 മുതൽ 200 വരെ ഒക്കെ ആക്കി ഉയർന്ന സ്പെക്ട്രൽ എഫിഷ്യൻസി കൈവരിക്കാൻ കഴിയുന്നു. അതൊടൊപ്പം മൊബൈൽ ഹാൻഡ് സെറ്റുകളുടെ ട്രാൻസ്മിഷൻ പവർ കുറച്ചു കൊണ്ടു വന്ന് മൊബൈൽ ഹാൻഡ് സെറ്റുകളെ കൂടുതൽ ഊർജക്ഷമം ആക്കാനും ഇതുമൂലം കഴിയുന്നു എന്നതിനാൽ മാസീവ് മൈമോ അഞ്ചാം തലമുറയുടെ കാര്യത്തിൽ ഒരു അടിസ്ഥാന സാങ്കേതിക വിദ്യയായി വികസിച്ചു വരുന്നു എന്ന് പറയാം. ഇപ്പോൾ നമ്മൾ ഉപയോഗിച്ചുകൊണ്ടിരിക്കുന്ന നാലാം തലമുറ വരെയുള്ള സാങ്കേതിക വിദ്യയിൽ നിങ്ങൾ ഒരു മൊബൈൽ ടവറുമായി ബന്ധപ്പെടുന്ന സമയത്ത് നിങ്ങൾ എവിടെ നിൽക്കുന്നു എന്നത് മൊബൈൽ ടവറിനെ സംബന്ധിച്ചിടത്തോളം പ്രസക്തിയില്ല. നേർ രേഖയിൽ ആണെങ്കിൽ നല്ല സിഗ്നൽ സ്ട്രംഗ്ത്ത് ലഭിക്കും. മുറിയ്ക്കകത്തോ മറ്റേതെങ്കിലും മറവുകൾക്ക് പിന്നിലോ ഒക്കെ ആണെങ്കിൽ ആനുപാതികമായി കുറഞ്ഞോ കൂടിയോ ഒക്കെ ഇരിക്കും. ഇതുകൊണ്ട് ഒരു പ്രശ്നമുണ്ട്. നിങ്ങൾ നിങ്ങളുടെ നേരേ നിൽക്കുന്ന ആന്റിനയിൽ നിന്നുള്ള റേഡിയേഷൻ പാതയിൽ നിന്നും വ്യതിചെലിക്കുമ്പോൾ അതനുസരിച്ച് സിഗ്നൽ സ്ട്രംഗ്ത്തിൽ വ്യത്യാസം വരുന്നു. ഒരേ ടവറിൽ തന്നെയുള്ള മറ്റേതെങ്കിലും ആന്റിനകൾ നിങ്ങളുമായി നേർരേഖയിൽ വരികയാണെങ്കിൽ അത് മനസ്സിലാക്കി പ്രസ്തുത ആന്റിനയുമായി നിങ്ങളുടെ മൊബൈൽ ഫോണുകൾ ബന്ധിപ്പിക്കാൻ കഴിഞ്ഞാൽ കൂടുതൽ മെച്ചപ്പെട്ട രീതിയിൽ കമ്യൂണിക്കേഷൻ സാദ്ധ്യമാകുന്നു. ഒരു ഉദാഹരണം പറയാം. വാച്ച് ടവറുകളിൽ സേർച്ച് ലൈറ്റുമായി നിൽക്കുന്ന കാവൽക്കാരനെ കണ്ടിട്ടില്ലേ. നേരിട്ടില്ലെങ്കിൽ ആക്ഷൻ സിനിമകളിൽ എങ്കിലും കണ്ടിട്ടുണ്ടാകും. പൊതുവായി വെളിച്ചം നൽകുന്ന ലൈറ്റുകൾ ഉണ്ടാകുമെങ്കിലും കൂടുതൽ വ്യക്തമായി സംശയം തോന്നുന്ന ഇടങ്ങൾ നിരീക്ഷിക്കാനായി അവർ കറക്കാവുന്ന ഒരു ലൈറ്റ് നിരീക്ഷിക്കപ്പെടേണ്ട ഇടങ്ങളിലേക്ക് ഫോക്കസ് ചെയ്തുകൊണ്ടിരിക്കും. സംശയകരമായി ചലിക്കുന്ന ആരെയെങ്കിലും കണ്ടാൽ സേർച്ച് ലൈറ്റ് അയാളെ തന്നെ ഫോക്കസ് ചെയ്ത് നീക്കങ്ങൾ നിരീക്ഷിക്കാനും കഴിയും. ഇതുപോലെ ഒരു സംവിധാനം 5ജിയിലും വരുന്നു. അതാണ്‌ “ ബീം ഫോമിംഗ് “. ബേസ് സ്റ്റേഷൻ ആന്റിനയും നിങ്ങളുടെ മൊബൈൽ ഫോണും തമ്മിൽ നേർ രേഖയിൽ ഫോക്കസ് ചെയ്തിരിക്കുന്ന ഒരു കൂടുതൽ ശേഷിയുള്ള ഒരു ഇലക്ട്രോ മാഗ്നറ്റിക് സിഗ്നൽ ബീം വഴി ബന്ധം സ്ഥാപിക്കപ്പെടുന്നു. ഈ ബീം വളരെ ഫോക്കസ്ഡ് ആയതിനാൽ സ്വാഭാവികമായും കൂടുതൽ ഡേറ്റ കൈകാര്യം ചെയ്യാൻ കഴിയുമെന്ന് അറിയാമല്ലോ. നിങ്ങൾ ചലിക്കുന്നതനുസരിച്ച് ഈ ബീമും നിശ്ചിത കോണളവിൽ ചലിക്കാൻ കഴിവുള്ളവയായിരിക്കും. പ്രസ്തുത പരിധി കഴിഞ്ഞാൽ മറ്റ് ആന്റിനകളിൽ നിന്നുള്ള ബീമുകൾ ഈ ജോലി ഏറ്റെടുക്കും. അടുത്ത ഒരു സാങ്കേതിക വിദ്യയാണ്‌ ഡൈനാമിക് സ്പെക്ട്രം മാനേജ്‌‌മെന്റ് എന്നത്. നിലവിൽ സ്പെക്ട്രത്തിന്റെ കഷണങ്ങൾ ഓരോ ഓപ്പറേറ്റർമ്മാർക്കായി ഓരോ ആവശ്യങ്ങൾക്കായി വീതിച്ച് കൊടുക്കുകയാണല്ലോ. ഇതിൽ പല പ്രശ്നങ്ങളുമുണ്ട്. ചില നെറ്റ് വർക്കുകളിൽ ചില സമയങ്ങളിൽ സ്പെക്ട്രം ഉപയോഗിക്കാതെ കിടക്കുമ്പോൾ മറ്റ് നെറ്റ് വ ക്കുകളിൽ കൂടുതൽ ട്രാഫിക് മൂലം കൂടൂതൽ സ്പെക്ട്രം ആവശ്യമായി വരുന്ന സാഹചര്യും ഉണ്ടാകുന്നു. ഇത്തരത്തിൽ ഒരു നിശ്ചിത സമയത്ത് സ്പെക്ട്രത്തിൽ ഉപയോഗമില്ലാതെ കിടക്കുന്ന ഭാഗത്തെ സ്പ്ക്ട്രം ഹോൾ എന്ന് വിളിക്കാം. ഇത്തരം സ്പെക്ട്രം ഹോളുകൾ കണ്ടെത്തി അത് ആവശ്യക്കാർക്ക് ഉപയോഗിക്കാൻ കഴിയുന്ന ഒരു സംവിധാനം ഉണ്ട് അതിന്റെ പേരാണ്‌ “ കോഗ്നിറ്റീവ് റേഡിയോ “ എന്നത്. ഒട്ടും തന്നെ സ്പെക്ട്രം ഉപയോഗശൂന്യമായി പോകാതെ പരമാവധി ഉപഭോഗം സാദ്ധ്യമാകും എന്നതിനാൽ അഞ്ചാം തലമുറയിലും ഇതുപോലെയുള്ള ഡൈനാമിക് സ്പെക്ട്രം മാനേജ്മെന്റ് സംവിധാനങ്ങൾക്ക് വലിയ സാദ്ധ്യതകൾ ആണ്‌ ഉള്ളത്. നിലവിൽ നിയമപരമായ പല പ്രശ്നങ്ങളും ഉള്ളതിനാൽ സെല്ലുലാർ കമ്യൂണിക്കേഷനിൽ ഇത് എത്താൻ സമയമെടുക്കുമെങ്കിലും കാലത്തിന്റെ ആവശ്യകത ആയതിനാൽ അധികം താമസിയാതെ ഇതും പരീക്ഷിക്കപ്പെടേണ്ടതാണ്‌. ഇത്തരത്തിൽ സ്പെക്ട്രൽ എഫിഷ്യൻസി വർദ്ധിപ്പിക്കാനായി ഹാൻഡ് സെറ്റിലെയും ബേസ് സ്റ്റേഷനിലെയും റേഡിയോയിലും സിഗ്നൽ പ്രോസസ്സിംഗ് സാങ്കേതിക വിദ്യകളിലും കാര്യമായ മാറ്റങ്ങൾ ആയിരിക്കും അഞ്ചാം തലമുറയിൽ ഉണ്ടാവുക. ക്വാൾകോം, ZTE, മീഡിയാ ടെക്, വാവെ, നോക്കിയ, എറിക്സൺ തുടങ്ങിയ കമ്പനികൾ 5G NR മൊബൈൽ ഫോൺ ചിപ്പുകളും ബേസ് സ്റ്റേഷനുകളും ആന്റിനകളുമൊക്കെ വികസിപ്പിച്ചുകൊണ്ട് 2020 കളുടെ അവസാനമെങ്കിലും പ്രധാന നെറ്റ് വർക്കുകളെ 5ജിയിലേക്ക് ഉയർത്താനുള്ല ശ്രമത്തിലാണ്‌. പക്ഷേ റേഡിയോ എന്ന ഭാഗം മാത്രം ഉയർത്തിയതുകൊണ്ട് 5ജി അതിന്റെ വിഭാവനം ചെയ്യപ്പെട്ട തലത്തിലേക്ക് ഉയരുന്നില്ല. അതിനായി “ബാക് ഹോൾ നെറ്റ് വർക്കുകൾ” കൂടി സാങ്കേതികമായി ഉയരേണ്ടതുണ്ട് അതിന്റെ ശേഷി വർദ്ധിപ്പിക്കേണ്ടതുണ്ട്. അതിനാൽ 5ജി എന്നത് ഇതുവരെയുള്ളതിൽ നിന്നും വ്യത്യസ്തമായി വെറും മൊബൈൽ നെറ്റ്‌‌വർക്കുകളിൽ മാത്രം ഒതുങ്ങി നിൽക്കുന്ന ഒരു സാങ്കേതികമായ മുന്നേറ്റം ആയിരിക്കില്ല എന്നർത്ഥം. ഇതിൽ പ്രധാനപ്പെട്ടതായിരിക്കും Network Virtualization സാങ്കേതിക വിദ്യകൾ, Edge Computing തുടങ്ങിയവയൊക്കെ. ഇതിനെക്കുറിച്ചൊന്നും വിസ്താര ഭയത്താൽ വിശദമാക്കുന്നില്ല. അഞ്ചു ഭാഗം കൊണ്ട് നിർത്താമെന്ന് കരുതിയ 5ജിയെക്കുറിച്ചുള്ള ഈ കുറിപ്പുകൾ ഇതിപ്പോൾ തന്നെ ഏഴു ഭാഗം ആയി. പരമാവധി സാങ്കേതികതകൾ ഒഴിവാക്കാൻ ശ്രമിക്കുന്നതുകൊണ്ട് വിഷയം പലപ്പോഴും കൈവിട്ട് പോകുന്നതായി തോന്നുന്നതിനാൽ തൽക്കാലം ഇതോടെ അവസാനിപ്പിക്കുകയാണ്‌. ഇതുവരെ വായിച്ചവർക്കും വായിക്കാൻ പോകുന്നവർക്കും നന്ദി. ******************
