---
author: Beaumaris
categories:
- Entertainment
comment_count: 0
date: 2022-08-08 10:06:37
draft: false
image: ''
like_count: 103030
share_count: 16332
tags:
- birthday
- Fahad Faasil
- Nidhin Nath
title: ഫഹദ്‌ എന്ന സ്റ്റാർ കിഡിൽ നിന്ന്‌ നടനിലേക്കുള്ള പരകായ പ്രവേശം മാത്രമല്ല, മറിച്ച്‌
  മലയാള സിനിമയുടെ കൂടി ശൈലിമാറ്റമാണ്‌
view_count: 2088156
---

**Nidhin Nath** കഴിഞ്ഞ ഒരു പതിറ്റാണ്ടിലധികം മലയാള സിനിമയെന്നാൽ അത്‌ ഫഫദ്‌ എന്ന സിനിമ പ്രവർത്തകൻ എന്ന്‌ കൂടിയാണ്‌. അത്രയോളം നമ്മുടെ സിനിമയെ ആളായാൾ അടയാളപെടുത്തപ്പെടുന്നുണ്ട്‌. പലരും പല തവണ പറഞ്ഞ പോലെ കൈയ്യെത്തും ദൂരത്ത്‌ നിന്ന്‌ തിരിഞ്ഞ്‌ നടന്ന ഫഹദിൽ നിന്ന്‌ വർഷങ്ങൾക്ക്‌ ശേഷമുള്ള ആ തിരിച്ച്‌ വരവിൽ അയാൾ കെട്ടിയാടിയ വേഷങ്ങൾ നമുടെ കാഴ്‌ചപാടിന്റെ സിനിമ സങ്കൽപങ്ങളുടെ പുനർനിർമാണം കൂടിയാണ്‌. ആ വീണ്ടെടുപ്പിനകത്ത്‌ സാധ്യമായത്‌ ഫഹദ്‌ എന്ന സ്റ്റാർ കിഡിൽ നിന്ന്‌ നടനിലേക്കുള്ള പരകായ പ്രവേശം മാത്രമല്ല, മറിച്ച്‌ മലയാള സിനിമയുടെ കൂടി ശൈലിമാറ്റമാണ്‌. ഉറച്ച ഉള്ളടക്ക കരുത്തിൽ മലയാള സിനിമയ്‌ക്ക്‌ ആഗോള ശ്രദ്ധ കിട്ടുന്ന കാലത്തിലേക്ക്‌ വഴിവെട്ടിയവരിൽ പ്രധാനി. നടനപ്പുറം നായകനും താരവുമാണ്‌ വലുതെന്ന്‌ കരുതിയവർക്കിടയിലാണ്‌ ചാപ്പാകുരിശ്ശിലെ അർജൻ സാധ്യമായത്‌. 22 എഫ്‌കെയിലെ വില്ലനിഷ്‌ കഥാപാത്രങ്ങൾ തൊട്ട്‌ തുടർന്നിങ്ങോട്ട്‌ പകർന്നാടിയ നിരവധി കഥാപാത്രങ്ങൾ. താര നായക ആണത്ത സിനിമ സ്വഭാവത്തിൽ നിന്നുള്ള മോചന വഴിയിലെ പ്രധാനി. തിയേറ്ററാനന്തര സിനിമ കാഴ്‌ചയുടെ കാലത്ത്‌ നിരന്തര സിനിമകൾ അയാൾ ഭാഗമായി സൃഷ്ടിക്കപ്പെട്ടത്‌ സ്റ്റാർ കൾച്ചറിനപ്പുറത്തേക്ക്‌ കാമ്പുള്ള ഉള്ളടക്കം സിനിമയ്‌ക്ക്‌ ആദ്യ പരിഗണനയായി മാറ്റിയ കലാകാരൻ എന്ന നിലയിലായിരിക്കണം. താരങ്ങളുടെ കെട്ട്‌ കാഴ്‌ചയ്‌ക്ക്‌ സാധ്യതയില്ലാത്ത തിയേറ്ററാനന്തര ലോകത്തിന്റെ ‘സൂപ്പർ സ്‌റ്റാറായി’ അയാൾ മാറിയതും മാറിയ / മാറ്റിയ സിനിമ സമീപനത്തിനാലാണ്‌. അടക്കി വാണിരുന്നവർ വീണതും അവിടെ പുതിയവർ നടന്ന്‌ കയറിയതും നമ്മുടെ സിനിമയുടെ മാറ്റവഴിയുടെ മേന്മയാണ്‌. അതിന്‌ സാധ്യമാക്കിയവരിൽ ആദ്യ പേരാണ്‌ ഫഹദ്‌ ഫാസിൽ. നടനപ്പുറം നിർമാതാവായും അയാൾ നടത്തിയ ധീര ഇടപ്പെടലുകളുണ്ട്‌. കോവിഡിൽ ഒരു തൊഴിൽ മേഖല നിശ്ചലമായാപ്പോൾ സി യൂ സൂൺ സംഭവിച്ചത്‌ ഫഹദ്‌ എന്ന നിർമാതാവിൽ നിന്നാണ്‌. കണ്ണിൽ വിരിയുന്ന സ്വഭാവികമായ അസ്വഭാവികത നിറഞ്ഞ ഭാവങ്ങൾ, വൈകാരിക താളങ്ങൾ സൃഷ്ടിച്ച അഭിനയ പരിസരം കൊണ്ട്‌ തീർത്ത വിസ്‌മയത്തിന്റെ പുതിയ അനുഭൂതികൾ,പിറവിയെടുക്കാൻ ഇനിയും ബാക്കി നിൽക്കുന്ന ആവിഷ്‌കാരങ്ങൾ . പിറന്നാൾ ആശംസകൾ Fahadh Faasil