---
author: Beaumaris
categories:
- Entertainment
comment_count: 0
date: 2023-07-31 10:07:47
draft: false
image: https://cdn.boolokam.com/articles/2023/07/geegeg.jpg
like_count: 111864
share_count: 27356
tags:
- Fahad Faasil
- MAAMANNAN
- mari selvaraj
- udayanidhi stain
- vadivelu
- Vani Jayate
title: കാൽകാശിനു അഭിനയംവരാത്ത നായകൻ കാരണം ഫഹദ് ഫാസിലിന്റെ വില്ലനും, വടിവേലുവിന്റെ
  ടൈറ്റിൽ കഥാപാത്രത്തിനും പൂണ്ട് വിളയാടാൻ വേണ്ടത്ര സ്പെയ്സും കാൻവാസും കിട്ടി
view_count: 1576853
---

**Vani Jayate**

ജാതീയത ഒരു വസ്തുതയാണ്. അതിന്റെ തിക്തഫലങ്ങൾ അനുഭവിക്കേണ്ടി വരുന്നത് അതിഭീകരമായ ഒരു സ്ഥിതിവിശേഷമാണ്. ഇന്ന് സമൂഹം അനുഭവിക്കുന്നതിൽ വെച്ച് ഏറ്റവും അടിയന്തിരമായി പരിഹരിക്കേണ്ട ഒന്നും പരിഹരിക്കാൻ വിഷമമുള്ള ഒന്നുമാണത്. എന്നാൽ അത് ഒരു മതത്തിന്റെ മാത്രം തലയിൽ കെട്ടിവെയ്‌ക്കേണ്ട ഒന്നല്ല എന്നും, ഇന്ത്യൻ സമൂഹം ഒന്നടങ്കം നേരിടുന്ന ഒരു വിപത്താണ് എന്നും അംഗീകരിക്കാൻ നമുക്ക് മടിയാണ്. ജാതീയ വിവേചനങ്ങളെ നേരിടുവാൻ എന്ന പേരിൽ തന്നെ രൂപീകൃതമായ രാഷ്ട്രീയ സംഘടനകളും, ജാതീയതയിൽ നിന്നും വിമോചനം വാഗ്ദാനം ചെയ്തു ആളെക്കൂട്ടുന്ന മതവിഭാഗങ്ങളും, ഒളിഞ്ഞും തെളിഞ്ഞും അസ്പൃശ്യത അടക്കമുള്ള വിവേചനങ്ങൾ തുടരുന്നുണ്ടെന്നത് നഗ്‌നമായ സത്യമാണ്. ഇവിടെ മാമന്നൻ പറയാൻ ശ്രമിക്കുന്നതും ആ സൗകര്യപൂർവം അവഗണിക്കപ്പെടുന്ന സത്യമാണ്.

[](https://cdn.boolokam.com/articles/2023/07/ffggggg-2.jpg)ദ്രാവിഡ പാർട്ടികളുടെ ഉദ്ദേശ ലക്ഷ്യങ്ങളിൽ ഏറ്റവും പ്രധാനമായി കണക്കാക്കുന്നത് വിവേചനങ്ങൾക്കെതിരെയുള്ള പോരാട്ടമാണ്. എന്നാൽ അത് കാലാന്തരേണ ചില വ്യക്തികൾക്കും അവരുടെ കുടുംബങ്ങൾക്കും അധികാരവും പണവും ചേർത്തുവെയ്ക്കാനുള്ള ഒന്നായി പരിണമിച്ചുവെന്നത് ആർക്കും നിഷേധിക്കാൻ കഴിയില്ല. മാറി മാറി ദ്രാവിഡ കക്ഷികൾ ഭരിച്ചിട്ടും ജാതിമതിൽ ഇന്നും തമിഴകത്ത് നില നിൽക്കുന്നുണ്ടെങ്കിൽ, എത്രമാത്രം ഫലപ്രദമായിരുന്നു അവരുടെ പങ്ക് എന്നുള്ളത് സമൂഹം തീർച്ചയായും വിലയിരുത്തേണ്ടതാണ്. പിറന്നു വീഴുന്നത് മുതൽ പള്ളിക്കൂടത്തിലും, തൊഴിലിടങ്ങളിലും, പൊതുവിടങ്ങളുമൊക്കെ കടുത്ത വിവേചനം അനുഭവിക്കുന്നവരുടെ മുന്നിൽ തത്വം പറഞ്ഞിട്ട് കാര്യമില്ല. അവർക്ക് വേണ്ടത് വാക്കുകളേക്കാളേറെ നടപടികളാണ്.

കേരളത്തിൽ ഇന്ന് ജീവനോടെ ഇല്ലാത്ത ഏറെക്കകാലം സാമാജികനായിരുന്ന ഒരു ഇടതുപക്ഷ നേതാവിനെ തമ്പ്രാനെ എന്ന് അനുയായികളെക്കൊണ്ട് വിളിപ്പിക്കുന്നത് പലവട്ടം ഞാൻ കണ്ടിട്ടുണ്ട്. സഖാവേ എന്നതിനേക്കാൾ അങ്ങേർക്ക് കേൾക്കാൻ താൽപ്പര്യം ആ വിളിയായിരുന്നു. ആ അണികൾ കോലായിൽ ചാരുകസേരയിൽ ഇരുന്നിരുന്ന തമ്പ്രാൻ സഖാവിന്റെ മുന്നിൽ ചന്തിയുറപ്പിച്ചിരുന്നില്ല. അവർക്ക് ഇരിക്കാൻ മടിയായിരുന്നു.. അല്ല പേടിയായിരുന്നു. മാമന്നൻ പറയുന്നത് ഇരിപ്പിന്റെ രാഷ്ട്രീയമാണ്. ഇരിക്കേണ്ടിടത്ത് കൈകെട്ടി ഓച്ഛനിച്ചു കുനിഞ്ഞു നിൽക്കാതെ, കസേര വലിച്ചു ഇരിക്കേണ്ടതിന്റെ ആവശ്യകത ഊന്നിപ്പറയുന്ന രാഷ്ട്രീയം.

ആവേശവും സദുദ്ദേശവും പൊളിറ്റിക്കൽ ഡിസ്‌കോർസും കൊണ്ട് മാത്രം ഒരു പരിധിയിൽ കൂടുതൽ മുന്നോട്ട് പോവാൻ കഴിയില്ല എന്നുള്ള തിരിച്ചറിവ് മാരി ശെൽവരാജിനുണ്ട്.. പ്രേക്ഷകരെ പിടിച്ചിരുത്താൻ ഉള്ള ദൃശ്യ മൂല്യങ്ങൾ പ്രമേയത്തിനും പരിചരണത്തിനും ഉണ്ടായിരിക്കണം. അങ്ങനെ പറയുമ്പോഴും പതിവ് രീതിയിലുള്ള മെറ്റഫറുകളുടെ അയ്യരുകളി അദ്ദേഹത്തിന് ഒഴിവാക്കാൻ കഴിയുന്നില്ല. എന്നാൽ കർണനേക്കാൾ കുറവാണ് ഇത്തവണ. പരിയേറും പെരുമാളിന്‌ അന്തർലീനമായ ഒരു സത്യസന്ധത ഉണ്ടായിരുന്നു. അത് ഉള്ളിൽ നിന്നും ഉണ്ടായ ഒരു സൃഷ്ടിയാണ്. ഇങ്ങനെ ഒന്ന് പടച്ചു വിടണം എന്ന ഒരു ഉദ്ദേശവും വെച്ചിരുന്നു ഞെക്കി പഴുപ്പിച്ച ഒരു ഉൽപ്പന്നമല്ല. എന്നാൽ അത് മാമന്നനിൽ എത്തിയപ്പോൾ അത് ഒരു ടെംപ്ലേറ്റിൽ അട വെച്ച് വിരിയിച്ച പ്രതീതി തോന്നി.

[![](https://cdn.boolokam.com/articles/2023/07/geegeg.jpg)](https://cdn.boolokam.com/articles/2023/07/geegeg.jpg)

മാമന്നന്റെ ഏറ്റവും വലിയ നെഗറ്റിവും ഒരു പക്ഷെ ഉദ്ദേശിക്കാത്ത രീതിയിലുള്ള ഒരു പോസിറ്റിവും അതിലെ നായകൻ ആണ്. കാൽക്കാശിന് അഭിനയം വരാത്ത ഉദയനിധിയെക്കൊണ്ട് സംവിധായകൻ ഒട്ടൊന്നുമല്ല ബുദ്ധിമുട്ടിയിട്ടുള്ളത്. ഇമോഷണൽ ആവേണ്ട സീൻ വരുമ്പോൾ കൗശലപൂർവ്വം സഹതാരങ്ങളിലേക്ക് ഫോക്കസ് ചെയ്യുകയും.. താഴേക്ക് നോക്കിപ്പിച്ചോ പുറം തിരിഞ്ഞു നിർത്തിയോ ഒരു കണക്കിന് ഒപ്പിച്ചു പോയിട്ടുണ്ട്. എന്നാൽ ആ ശരാശരിയിൽ താഴെയുള്ള ആ പ്രകടനം കൊണ്ട് ഫഹദ് ഫാസിലിന്റെ വില്ലൻ കഥാപാത്രത്തിനും, വടിവേലുവിന്റെ ടൈറ്റിൽ കഥാപാത്രത്തിനും പൂണ്ട് വിളയാടാൻ വേണ്ടത്ര സ്പെയ്സും കാൻവാസും ലഭിച്ചിരിക്കുകയാണ്. [![](https://cdn.boolokam.com/articles/2023/07/egeghhhh-1024x1024.jpg)](https://cdn.boolokam.com/articles/2023/07/egeghhhh.jpg)എന്താണ് ഫഹദിന്റെ ഒരു സ്‌ക്രീൻ പ്രെസൻസ്. ഇയ്യടുത്ത കാലത്ത് ഇത്രയും നല്ല രീതിയിൽ ഫഹദിനെ ഒരു സംവിധായകനും പ്രസന്റ് ചെയ്തിട്ടില്ല എന്ന് തന്നെ പറയണം. കഴുത്തിലെ ഞരമ്പുകൾ ഒക്കെ വലിഞ്ഞു മുറുക്കി തീ പാറുന്ന നോട്ടവുമായി ഫഹദ് രത്നവേൽ ആയി ജ്വലിക്കുകയാണ്. ലാലിന് പകരം നന്നായി തമിഴ് പറയാൻ കഴിയുന്ന ആരെങ്കിലും മുഖ്യമന്ത്രിയുടെ റോൾ എടുത്തിരുന്നെങ്കിൽ നന്നായേനെ. പുള്ളി അവിടെ വല്ലാത്ത ഒരു മിസ്കാസ്റ്റ് പോലെ തോന്നി. കീർത്തിയുടെ റോളിന്റെ ആവശ്യം തോന്നിയില്ല.

അതെ സമയം വടിവേലുവിന്റെ കരിയർ ബെസ്റ്റ് റോളാണ് മാമന്നൻ. വിധേയനായ ഒരു അനുചരനിൽ നിന്നും പാകതയും അതെ സമയം സ്ഥൈര്യവും കൈവന്ന ഒരു നേതാവിലേക്കുള്ള ട്രാൻസിഷൻ അതി മനോഹരമായിത്തന്നെ അദ്ദേഹം നിർവഹിച്ചിട്ടുണ്ട്. [![](https://cdn.boolokam.com/articles/2023/07/egghh-1024x512.webp)](https://cdn.boolokam.com/articles/2023/07/egghh.webp)തേനി ഈശ്വറിന്റെ ഛായാഗ്രഹണം സിനിമയുടെ ദൃശ്യ സാധ്യതകളെ പരമാവധി ചൂഷണം ചെയ്തിട്ടുണ്ട്. എന്നാൽ ഏ ആർ റഹ്‌മാന്റെ മ്യൂസിക്കൽ കരിയറിലെ ശരാശരിക്ക് താഴെ നിൽക്കുന്ന കമ്പോസിഷനുകൾ ആയിരിക്കും ഇതിലേത്. സംഭാഷണങ്ങൾ പലതും അതിന്റെ പശ്ചാത്തലത്തോടെ മനസ്സിലാക്കേണ്ടതാണ്.. അതുകൊണ്ട് തന്നെ നെറ്ഫ്ലിക്സിൽ റിലീസ് ചെയ്യുമ്പോൾ ഒരിക്കൽ കൂടി കാണുകയും തമിഴിലുള്ള റിവ്യൂകൾ കൂടി അറിഞ്ഞു മനസ്സിലാക്കുകയും ചെയ്യണം. എന്നാൽ ക്ളൈമാക്സിലേക്കടുക്കുന്നതിന് മുമ്പുള്ള വടിവേലുവിന്റെ വീഡിയോഗ്രാഫ് ചെയ്ത പ്രസംഗം ഉദ്ദേശിച്ച പോലെ പവർഫുൾ ആയി തോന്നിയില്ല. തന്നോട് രോഷാകുലരായിരിക്കുന്ന ഒരു ജനാവലിയെ തന്നിലേക്ക് അടുപ്പിക്കാൻ മാത്രമുള്ള ഒരു ഇമോഷണൽ കണ്ടെന്റും ഡെപ്ത്തും ആ പ്രസംഗത്തിനില്ല. ഫാസ്റ്റ് ഹാഫിനെ അപേക്ഷിച്ച് സെക്കൻഡ് ഹാഫിൽ എത്തുമ്പോൾ സംവിധായകന്റെ കൈയൊതുക്കം പൂർണ്ണമായി പാളി. ക്ളൈമാക്‌സും ദുര്ബലമായിരുന്നു.

എന്നാൽ ഈ ജനുസ്സിൽ തുടരെ തുടരെ ഇറങ്ങിക്കൊണ്ടിരിക്കുന്ന ജാതി സിനിമകളുടെ പതിവ് ഫോർമാറ്റിൽ നിന്നും വ്യത്യസ്തമായി ഒരു പോസിറ്റിവ് ആയ നോട്ടിലാണ് മാമന്നൻ അവസാനിക്കുന്നത് എന്നു കൂടി പറയാം.