---
author: Beaumaris
categories:
- Entertainment
comment_count: 0
date: 2022-07-23 10:21:57
draft: false
image: https://cdn.boolokam.com/articles/2022/07/ge3t3t-1.jpg
like_count: 21333
share_count: 13552
tags:
- Ayyappanum Koshiyum
- Featured
- kalakkatha
- nanchiyamma
- Nanjiyamma
- song
title: നഞ്ചിയമ്മയ്ക്ക് അവാർഡ് ലഭിച്ചതിനെ വിമർശിക്കുന്നവരോട് ...
view_count: 644586
---

**Rejeesh Palavila** 2020ലെ മികച്ച ഗായികയ്ക്കുള്ള ദേശീയ പുരസ്‌കാരം നേടിയ നഞ്ചിയമ്മ നമ്മുടെ അഭിമാനമാണ്.സച്ചി സംവിധാനം ചെയ്ത 'അയ്യപ്പനും കോശിയും' എന്ന ചിത്രത്തിലെ 'കലക്കാത്ത സന്ദനമാ' എന്ന ഗാനമാണ് നഞ്ചിയമ്മയ്ക്ക് അവാർഡ് നേടിക്കൊടുത്തത്.ഇരുള എന്ന ഗോത്രഭാഷയിൽ എഴുതപ്പെട്ട ആ ഗാനം അയ്യപ്പനും കോശിയും എന്ന സിനിമയുടെ ഏറ്റവും വലിയ പ്രൊമോഷൻ കൂടിയായിരുന്നു. [embed]https://youtu.be/mR2wpadUDUA[/embed] കോടിക്കണക്കിന് ആളുകളാണ് യൂട്യൂബിൽ ആ ഗാനം കണ്ടത്.കൊറോണ പ്രതിരോധ പരിപാടിയായി കേരളാ പോലീസ് ചെയ്ത വീഡിയോയിൽ ആ ഗാനം ഉൾപ്പെടുത്തിയതോടെ ആഗോളതലത്തിൽ അത് വൈറലായി.ലോക മാദ്ധ്യമങ്ങളിൽ വരെ പോലീസിന്റെ ആ വീഡിയോ ഗാനം വാർത്തയായി. നഞ്ചിയമ്മയുടെ ശബ്ദം കടലും കടന്ന് ലോകമെങ്ങും പാട്ടായി! ഒരു തരംഗംപോലെ ജനമനസ്സുകളിൽ ഒഴുകിയെത്തിയ ആ പാട്ട് സൃഷ്‌ടിച്ച ഒരു വൈബ് അവിസ്മരണീയമായ അനുഭവമായിരുന്നു.എപ്പോൾ കേട്ടാലും അതേ അനുഭൂതിതന്നെ അത് നിലനിർത്തുകയും ചെയ്യുന്നു.ആ ഗാനത്തിന്റെ ആത്മാവ് നഞ്ചിയമ്മയുടെ ശബ്ദം തന്നെയാണ്.അനുയോജ്യമായ പശ്ചാത്തലസംഗീതവും ആ പാട്ടിനെ വേറിട്ട് നിര്ത്തുന്നു. ഏതായാലും ഭൂരിപക്ഷം ആളുകളും നഞ്ചിയമ്മയ്ക്ക് കിട്ടിയ അവാർഡ് സ്വാഭിമാനത്തോടെ ആഘോഷിക്കുന്നു.എന്നാൽ ഒറ്റപ്പെട്ട ചില വിമർശനങ്ങളും കണ്ടു.ഒരു നാടൻപാട്ടിന് എന്തിന് ദേശീയ അവാർഡ് കൊടുത്തു എന്നും ഒരാളുടെ ഗോത്രമോ ജാതിയോ ഭൗതിക പശ്ചാത്തലങ്ങളോ ഒക്കെ മികച്ച കലാസൃഷ്ടിയുടേയോ ആവിഷ്കാരത്തിന്റെയോ മാനദണ്ഡം ആവാൻ പാടില്ല എന്നൊക്കെയാണ് പലരും ചോദിക്കുന്നതും സംശയിക്കുന്നതും. വിമർശനിക്കാനുള്ള അവരുടെ എല്ലാ അവകാശങ്ങളെയും മാനിച്ചുകൊണ്ടുതന്നെ അവരോട് ചില വിയോജിപ്പുകൾ കുറിക്കുന്നു. നാടൻ പാട്ടിന് ദേശീയ അവാർഡ് കൊടുത്തുകൂടാ എന്നൊരു നിയമം എവിടെയുമില്ല.അവാർഡ് ആത്യന്തികമായി വിധികർത്താക്കളുടെ തീരുമാനമാണ്.അതിൽ നമ്മെ സന്തോഷിപ്പിക്കുന്നതോ നിരാശപ്പെടുത്തുന്നതോ ഉണ്ടാകാം.എന്നാൽ നഞ്ചിയമ്മയുടെ പാട്ട് ആരെയാണ് സന്തോഷിപ്പിക്കാത്തത്.അവരുടെ ശബ്ദത്തിന്റെ ലാളിത്യവും വശ്യതയും പുതുമയുമാണ് അവർക്ക് നൽകിയ അവാർഡിലൂടെ അംഗീകരിക്കപ്പെട്ടത്. ശാസ്ത്രീയ-അർദ്ധ ശാസ്ത്രീയ ഗാനങ്ങൾക്കോ ശോകഗാനങ്ങൾക്കോ കിട്ടുന്ന/കിട്ടേണ്ട ഒന്നാണ് ദേശീയ അവാർഡ് എന്നത് നമ്മൾ ചിന്തിക്കുന്നതിന്റെ പരിമിതിയാണ്.നാൾ വഴികളിൽ ചലച്ചിത്ര പുരസ്‌കാരങ്ങൾ അത്തരം മാനദണ്ഡങ്ങളിൽ വട്ടം ചുറ്റിയത് നൽകിയ പൊതുബോധത്തിന്റെ പ്രശ്നം മാത്രമാണത്.ദേശീയ പുരസ്‌കാരങ്ങൾ നേടിയ പ്രൊഫഷണൽ ഗായകരുടെ പട്ടികയിൽ നഞ്ചിയമ്മയെ സങ്കൽപ്പിക്കാൻ ചിലർക്കെങ്കിലും കഴിയാത്തതിന്റെ പ്രശ്നം മേൽപ്പറഞ്ഞ പൊതുബോധത്തിന്റെയും അവരുടെ ഭാവനയിൽ ഗായകർ എന്നാൽ കമനീയമായ വസ്ത്രങ്ങൾ ധരിച്ചതോ വെളുത്തു തുടുത്ത പ്രിവിലേജ്ഡ് ആയിട്ടുള്ള ആളുകളാണ് എന്നുള്ളതുകൊണ്ടോ ആവാം! സംഗീതം എല്ലാ വേലിക്കെട്ടുകൾക്കും അപ്പുറത്തെ വിശാലമായ ലോകത്തിന്റേതാകണം.അതിന്റെ വൈവിധ്യത്തെ ആസ്വാദനത്തിന്റെ പരിമിതികളിൽ നിന്ന് നാം വിലയിരുത്തുമ്പോൾ തെറ്റ് പറ്റുന്നത് നമുക്ക് തന്നെയാവാം!നാടൻ പാട്ടുകളും മുഖ്യധാരയിലേക്ക് ശ്രദ്ധിക്കപ്പെടുന്നതും അംഗീകരിക്കപ്പെടുന്നതും സ്തുത്യർഹമായ കാര്യമാണ്. ![](https://cdn.boolokam.com/articles/2022/07/ge3t3t-1.jpg)ഒരു ഗാനം നാടൻ പാട്ടാണോ,ശാസ്ത്രീയ സംഗീതമാണോ ശോകഗാനമാണോ എന്നതല്ല അത് ആസ്വാദനത്തെ എങ്ങനെ വേറിട്ടതായി സ്പർശിച്ചു, അത് ആവിഷ്കരിച്ച അല്ലെങ്കിൽ പകർന്നു നൽകിയതിൽ കലാകാരന്റെ/കലാകാരിയുടെ പ്രതിഭ അതിൽ എങ്ങനെ പ്രകടമായി എന്നതാണ് പ്രസക്തമായത്.ആ നിലയ്ക്ക് നഞ്ചിയമ്മ ദേശീയ പുരസ്‌കാരത്തിന് എന്തുകൊണ്ടും അർഹയാണ്.അവർ അട്ടപ്പാടിയിലെ ഒരു ഗോത്രവിഭാഗത്തിലെ ഗ്രാമീണ സ്ത്രീ ആയതുകൊണ്ട് അവാർഡ് കിട്ടി എന്നൊക്കെ ഏച്ചുകെട്ടുന്നവർ അവരുടെ പാട്ട് വീണ്ടും കേട്ടു നോക്കുക. കാലപ്രവാഹംകൊണ്ട് ഒളിമങ്ങാൻ ഇടയില്ലാത്ത സ്നേഹത്തിന്റെയും ലാളിത്യത്തിന്റെയും ഊർജ്ജം അവരുടെ പാട്ടിനുണ്ട്.ആ പാട്ടിനാണ്,അത് നമ്മുടെ ഹൃദയത്തിലേക്ക് സുഖാനുഭൂതിയായി പകർന്നു തന്ന ശബ്ദത്തിനാണ് ബഹുമതി. നഞ്ചിയമ്മയെ നമുക്ക് തന്ന സച്ചിക്ക് നന്ദി..തന്നോടൊപ്പം ഈ പുരസ്‌കാരം വാങ്ങാൻ സച്ചി കൂടെയില്ല എന്നതാകാം സന്തോഷത്തിനിടയിലും നഞ്ചിയമ്മയുടെ ഏറ്റവും വലിയ സങ്കടം ആശംസകൾ അമ്മ