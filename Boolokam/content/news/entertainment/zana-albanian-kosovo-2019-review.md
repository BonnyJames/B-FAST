---
author: Beaumaris
categories:
- Entertainment
comment_count: 0
date: 2023-07-13 08:18:31
draft: false
image: ''
like_count: 166803
share_count: 58367
tags:
- '''Zana'''
- Albanian
- Kosovo
- Zana movie
title: യുദ്ധത്തിന്റെ മുറിപ്പാടുകൾ പേറുന്ന കൊസോവോയിൽ നിന്നും ഗംഭീരവും ഹൃദയസ്പർശിയുമായ
  ഒരു സിനിമ
view_count: 2119692
---

**'Zana' (Albanian, Kosovo, 2019)** **Jaseem Jazi** ഗംഭീരവും ഹൃദയസ്പർശിയുമായ സിനിമ. ആദ്യമായാണ് 'കൊസോവോ' എന്ന രാജ്യത്ത് നിന്നുള്ള ഒരു സിനിമ ഞാൻ കാണുന്നത്. വളരെയധികം ഇഷ്ട്ടപ്പെട്ടു. മനുഷ്യ ജീവിതങ്ങളെ തകർത്തു കളയുന്ന യുദ്ധ ഭീകരതയാണ് അടിസ്ഥാന പ്രമേയമെങ്കിലും, അതിനെ മറ്റൊരു രീതിയിൽ സമീപിക്കുകയാണ് സിനിമ. യുദ്ധത്തിന്റെ മുറിപ്പാടുകൾ വർഷങ്ങൾ കഴിഞ്ഞാലും മായുന്നില്ല. ഒരു നെരിപ്പോട് കത്തിയെരിയുന്നത് കണക്കേ അതിന്റെ വേദനകൾ ഹൃദയത്തിൽ എരിഞ്ഞു കൊണ്ടേയിരിക്കും. അതിന് കൂടുതൽ ഇരകളാകുന്നത് സ്ത്രീകളും. അത്തരത്തിൽ ഇന്നും യുദ്ധത്തിന്റെ അനന്തരഫലമെന്നോണം, തന്റെ ഭൂതകാലത്തിന്റെ ഭീകര സ്മരണകളിൽ, തകർന്ന ഹൃദയവുമായി ജീവിക്കുന്ന 'ലുമ' എന്ന സ്ത്രീ കഥാപാത്രത്തിന്റെ മാനസിക സംഘർഷങ്ങളിലൂടെയുള്ള ഒരു സൈക്കളോജിക്കൽ ജേർണിയാണീ സിനിമ. [](https://cdn.boolokam.com/articles/2023/07/dqdqdqdd.jpg)നിലവിൽ ഭർത്താവും ഭർത്താവിന്റെ അമ്മയും ഒരുമിച്ച് കോസോവോയിലെ ഒരു ഉൾഗ്രാമത്തിൽ ജീവിക്കയാണ് 'ലുമ'. പത്തു വർഷങ്ങൾക്കു മുൻപ് മരണപ്പെട്ട തന്റെ മകൾക്ക് ശേഷം, മറ്റൊരു കുഞ്ഞിനെ പ്രസവിക്കാൻ അവൾക്ക് കഴിയാത്തത് എന്തോ ശാപം മൂലമാണെന്ന് അവളുടെ അമ്മായിഅമ്മ വിശ്വസിക്കുന്നു. അതിന് പ്രതിവിധിയെന്നോണം അവളെ മന്ത്രവാദ ചികിത്സക്കായി പ്രേരിപ്പിക്കുകയാണ് ആ സ്ത്രീ. നിലവിൽ തന്നെ വേട്ടയാടിക്കൊണ്ടിരിക്കുന്ന വേദനിപ്പിക്കുന്ന ഓർമ്മകൾക്ക് പുറമേ, തനിക്കൊരു കുഞ്ഞിനെ പ്രസവിക്കാൻ കഴിയാതിരിക്കുമോ, ഗർഭിണിയാവാൻ വേണ്ടി മന്ത്രവാദ ആഭിചാര കർമ്മങ്ങൾക്ക് വിധേയയാവേണ്ടി വരുമോ, ഭർത്താവ് മറ്റൊരു വിവാഹം കഴിക്കുമോ.. തുടങ്ങിയ ഉൾഭീതികൾ മൂലം ലൂമയുടെ ജീവിതം കൂടുതൽ ദയനീയമാവുന്നു. അത്തരം ചിന്തകൾ അവളിൽ ഉറഞ്ഞുകൂടി പല രാത്രികളിലും അവൾ ദുസ്വപ്നങ്ങൾ കാണുന്നു. വിചിത്രമായി പെരുമാറുന്നു. യാഥാർത്ഥ്യത്തിനും മിഥ്യക്കും ഇടയിലുള്ള നൂൽപ്പാലത്തിലൂടെ സഞ്ചരിക്കുന്ന 'ലൂമ' പലപ്പോഴും വിഭ്രാന്തിയുടെ വക്കിലെത്തുന്നു. https://youtu.be/-b6KuMRTrk0 'അന്റോനെറ്റ കസ്‌ട്രാറ്റി' എന്ന ഡോക്യുമെന്ററി സംവിധായകന്റെ ആദ്യ ഫീച്ചർ ഫിലിമാണ് Zana. അയൽ രാജ്യമായ അൽബേനിയയുടെ സഹകരണത്തോടെ, 'കോസോവോ' എന്ന കൊച്ചു രാജ്യത്ത് പിറവി കൊണ്ട ഈ സിനിമ, 2020 ലെ അക്കാദമി അവാർഡിൽ മികച്ച അന്താരാഷ്ട്ര ഫീച്ചർ ഫിലിമിനുള്ള അവരുടെ എൻട്രിയായി തിരഞ്ഞെടുക്കപ്പെട്ട സിനിമയാണ്. യുദ്ധവും അതിന്റെ അനന്തരഫലങ്ങളും ചർച്ചചെയ്യുന്ന സിനിമയിൽ, ഇക്കാലഘട്ടത്തിലും ആളുകൾ പുലർത്തി പോരുന്ന അന്ധവിശ്വാസങ്ങളും അതിലെ മനുഷ്യത്വരഹിത സമീപനവും തുറന്നു കാട്ടുന്നു. ഒരു ഗ്രാമത്തിന്റെ ദൃശ്യഭംഗിയിൽ അണിയിച്ചൊരുക്കിയിരിക്കുന്ന സിനിമയുടെ ഫ്രെയിമുകളെല്ലാം മനോഹരമാണ്. മികച്ച അഭിനയ മുഹൂർത്തങ്ങൾ കൊണ്ടും സമ്പന്നമാണ് സിനിമ. പ്രത്യേകിച്ചും പ്രധാന കഥാപാത്രമായ ലുമയെ അവതരിപ്പിച്ച 'അഡ്രിയാന മറ്റൊഷി' എന്ന് നടിയുടെ പ്രകടനം ഉജ്ജ്വലമായിരുന്നു. ആ കഥാപാത്രത്തിന്റെ വേദനയും, നിസ്സഹായതയും, ഏകാന്തതയുമെല്ലാം.. ശക്തമായ പ്രകടനം കൊണ്ട് അനായാസമായി പ്രേക്ഷകനിലേക്ക് പകരാൻ അവർക്ക് സാധിച്ചു .