---
author: Beaumaris
categories:
- Entertainment
comment_count: 0
date: 2022-10-10 03:34:57
draft: false
image: https://cdn.boolokam.com/articles/2022/10/rrrffffffff.jpeg
like_count: 34364
share_count: 20207
tags:
- actor karthi
- manirathnam
- ponniyin selvan
- Vanavarayan Vallavarayan
title: വനവരായ വന്തിയ തേവന്റെ സൂപ്പർ കാസ്റ്റ്
view_count: 1457141
---

**പൊന്നിയിൻ സെൽവൻ - വല്ലവരായ വന്തിയ തേവന്റെ സൂപ്പർ കാസ്റ്റ്**. ക്രാഷ് കോഴ്സിന് ചേർന്നില്ലെങ്കിലും നോവൽ വായിച്ചില്ലെങ്കിലും ചുമ്മാതെ എങ്കിലും ഐശ്വര്യാറായ് എന്ന intellectual beauty യെ ബിഗ്സ്‌ക്രീനിൽ കണ്ട് ആസ്വദിക്കാം എന്ന് കരുതിയാണ് പൊന്നിയിൻ സെൽവൻ എന്ന മണിരത്നം സിനിമ കാണാൻ പോയത്.പക്ഷേ തിരിച്ചിറങ്ങിയ എനിക്ക് കിളി പോയിട്ട് തൂവൽ പോലും തലയ്ക്കകത്ത് ഇല്ലാത്ത അവസ്ഥ.എന്തൊരു മാസ്മരികതയാണ്..എന്തൊരു മാജിക്‌ ആണ് കൽക്കി കൃഷ്ണമൂർത്തി എന്നൊരു മനുഷ്യൻ നോവലിലൂടെയും മണിരത്നം എന്ന സംവിധായകൻ അഭ്രപാളികളിലൂടെയും പകർത്തി വച്ചിട്ട് മാറി നിൽക്കുന്നത്.സ്ത്രീ കഥാപാത്രങ്ങൾക്ക് ആവോളം സൗന്ദര്യം വാരി കൊടുത്ത്,ഐശ്വര്യയും തൃഷയും ഐശ്വര്യ ലക്ഷ്മിയും ചിത്രത്തിൽ നിറഞ്ഞാടുമ്പോൾ ആൺ സൗന്ദര്യത്തിനും അത്രയേറെ പ്രാധാന്യം കൊടുത്തിട്ടുണ്ട്. പോർത്തഴമ്പ് തെളിഞ്ഞു നിൽക്കുന്ന ആണുടലുകളിൽ കാരിരുമ്പിന്റെ കരുത്ത്.ആദിത്യകരികാലനും അരുൾമൊഴി വർമനും പാർഥിപനും വന്തിയതേവനും പോർക്കളത്തിൽ പടവാൾ വീശുമ്പോൾ,വീരത്തിന്റെ..പകയുടെ..പടവെട്ടിന്റെ മായാജാലം അവിടെ കാണാം. പൊന്നിയിൻ സെൽവൻ എന്ന ടൈറ്റിൽ റോൾ കിട്ടിയ ജയം രവിയും വികാരങ്ങൾ മുഴുവൻ ഉള്ളിലൊളിപ്പിച്ച് മൃഗത്തിന്റെ തീക്ഷ്ണതയുമായി ഭാവാഭിനയത്തിന്റെ എല്ലാ തലങ്ങളെയും നമ്മളിലേക്ക് ആണിയടിച്ചത് പോലെ ഉറപ്പിച്ച് വയ്ക്കുന്ന വിക്രമിന്റെ ആദിത്യകരികാലനും സ്കോർ ചെയ്യുമ്പോൾ അതിനൊപ്പമോ അതുക്കും മേലെയോ എന്നെ ആകർഷിച്ച കഥാപാത്രം നമ്മുടെ കാർത്തി ആത്മാർത്ഥതയോടെ ചെയ്തുവച്ച വല്ലവരായൻ വന്തിയതേവൻ തന്നെ. വാനവർ വംശത്തിലെ രാജകുമാരൻ.സുന്ദരനും ധീരനും സാഹസികതയുടെ വിളനിലവുമായ യോദ്ധാവ്.കാഞ്ചിയിലെ ആദിത്യകരികാലനൊപ്പം തോളോട് ചേർന്ന് യുദ്ധം ജയിച്ച നൻപൻ.സ്ക്രീൻ സ്പേസ് ആവോളം ഉള്ള വന്തിയ തേവൻ മുഴുനീള കഥാപാത്രമായി നിറഞ്ഞു നിന്നാടുകയാണ്.. വികൃതി രാമനെ പോലെ അവൻ ചെയ്യുന്ന ഓരോ പ്രവൃത്തിയിലും കുട്ടിത്തവും കുരുത്തക്കേടും കാണാം. നന്ദിനിയെ കാണാൻ വേണ്ടി അവളുടെ പല്ലക്കിൽ മനഃപൂർവം കുതിരയെ കൊണ്ട് ഇടിപ്പിക്കുന്നതിന് മുമ്പ് വന്തിയ തേവൻ കുതിരയോട് പറയുന്ന ഒരു ഡയലോഗ് ഉണ്ട്.. "കയ്യും കാലുമൊക്കെ എന്തിനാ?എന്തെങ്കിലും ഒക്കെ ചെയ്യാനല്ലേ?" എന്ന്. ശരിയാണല്ലോ ഈ കയ്യും കാലും വച്ച് മിണ്ടാതെയും അനങ്ങാതെയും ഇരിക്കുന്നതിൽ ഭേദം എന്തെങ്കിലും ചെയ്യുകയല്ലേ..പ്രവൃത്തിയാണ് ദൈവം എന്ന പോലെ.. സുന്ദരചോളനും അരുൾമൊഴി വർമനും കുന്ദവൈയ്ക്കുമൊക്കെ കാവൽക്കാരനും ദൂതനും രക്ഷകനുമൊക്കെയായി സാഹസികതയുടെ അഴിഞ്ഞാട്ടമാണ് കാർത്തിയുടെ വന്തിയ തേവൻ. പെണ്ണുങ്ങൾക്ക് മാത്രം അടിയാളൻ എന്ന് സ്വയം അടയാളപെടുത്തുന്ന തേവന് സ്ത്രീ സൗന്ദ്യര്യത്തോട് അളവറ്റ ആരാധനയാണ്. നന്ദിനിയെയും കുന്ദവൈയും പൂങ്കുഴലിയെയും ഒക്കെ കാണുമ്പോൾ,അവരോട് സംസാരിക്കുമ്പോൾ അവനിലെ കൃഷ്ണഭാവം പുറത്ത് വരുന്നുണ്ട്. തേവന് അവന്റെ കുതിരയോളം പ്രിയപ്പെട്ടത് മറ്റാരും ജീവിതത്തിൽ ഇല്ലെന്നാണ് തോന്നുന്നത്.ഒരുറക്കത്തിന് ശേഷം അവന്റെ കുതിരയെ കാണാതെ പോകുമ്പോൾ ഉണ്ടാകുന്ന വെപ്രാളം,പെൺകുട്ടീടെ മേൽ വസ്ത്രം കടിച്ചോണ്ട് പോകുന്ന കുതിരയെ തുരത്തിയോടിച്ച്,കളിയായി ശാസിക്കുന്ന വാത്സല്യം ഇതൊക്കെ അവന് അതിനോടുള്ള സ്നേഹത്തെ മുൻനിർത്തുന്നു.നൂറ്റാണ്ടുകൾക്ക് മുമ്പ് ജീവിച്ചിരുന്ന മഹാവീരന്മാരെ കുറിച്ച് തമിഴ് സാഹിത്യത്തിലെ ഉത്തമ നോവലിൽ ഒന്നായ 'പൊന്നിയിൻ സെൽവനിൽ പ്രതിപാദിക്കുന്നതെന്തോ അതിനെ നൂറു ശതമാനം നീതിപൂർവം ദൃശ്യവത്കരിച്ചിരിക്കുകയാണ് മണിരത്നം. ![](https://cdn.boolokam.com/articles/2022/10/rrrffffffff.jpeg) 2 മണിക്കൂറും 47 മിനിട്ടും കൊണ്ട് എല്ലാ കഥാപാത്രങ്ങളെയും പറഞ്ഞു വയ്ക്കുന്ന ആ സംവിധായകൻ വന്തിയ തേവനിലൂടെയാണ് എല്ലാവരെയും നമ്മളിലേക്ക് എത്തിക്കുന്നത്.മുകളിൽ ആകാശവും താഴെ ഭൂമിയും ചുറ്റിനും പെണ്ണുങ്ങളും ഉണ്ടെങ്കിൽ ജീവിതം ബഹുരസം എന്ന് കണക്കാക്കുന്ന വന്തിയ തേവന്റെ കുറുമ്പും കുസൃതിയും എടുത്തുചാട്ടവും ഇഷ്ടപെടാതെ ഒരുത്തരും തീയറ്റർ വിട്ടിറങ്ങില്ല എന്നാണ് എന്റെ ഒരു നിഗമനം.പൊന്നിയിൻ സെൽവൻ നോവലിന്റെയും ചിത്രത്തിന്റെയും ഉരുക്കുക്കോട്ടയാണ് വന്തിയ തേവൻ. A combination of strength and handsome.പെൺപകയെ സർപ്പസൗന്ദര്യമാക്കി എതിരാളിയായി എത്തുന്ന നന്ദിനിയും കുടില തന്ത്രങ്ങൾ കൊണ്ട് രാഷ്ട്രീയക്കളി കളിക്കുന്ന കുന്ദവൈയും തോഴിയും സെൽവന്റെ പെണ്ണ് എന്ന് അവരോധിക്കപ്പെട്ടവളുമായ വാനതിയും സമുദ്രകുമാരിയായ പൂങ്കുഴലിയും...സ്ത്രീകൾക്ക് ഇത്രയും സൗന്ദര്യമോ എന്ന് തോന്നും വിധത്തിൽ ആവിഷ്കാരത്തിലും ഇൻട്രോയിലും അളന്ന് കുറിച്ച് പറയുന്ന വാക്കുകളിൽ പോലും മാജിക്‌ കൊണ്ട് വരാൻ കഴിയുന്ന ഒരേ ഒരു സംവിധായകൻ- മണിരത്നം. Spoiler alert: അരുൾ മൊഴി വർമൻ തന്റെ ഉടയാടകളും ആഭരണവും തലപ്പാവും തേവനെ ഏൽപ്പിക്കുമ്പോൾ വിനയാന്വിതനായി വേണ്ടെന്ന് പറഞ്ഞിട്ട് അതിനു ശേഷം ജലത്തിൽ നോക്കി തന്റെ പ്രതിബിംബം നോക്കി ഗർവ്വോടെ മീശ പിരിക്കുന്ന ആ രംഗം ഒരേ മനുഷ്യന്റെ,ഒരേ നേരത്തെ രണ്ട് ചിന്തകളെ പ്രതിഫലിപ്പിക്കുന്നു. വേണ്ടെന്നും വേണമെന്നും തോന്നിപ്പിക്കുന്ന മനുഷ്യമനസ്സ്. അപ്പോഴുള്ള നമ്പിയുമൊത്തുള്ള സരസഭാഷണവും ഇരുവരുടെയും കോംബോയും പെർഫെക്ട് മാച്ചിങ്.????????