---
author: Beaumaris
categories:
- Entertainment
comment_count: 0
date: 2022-11-04 16:07:17
draft: false
image: ''
like_count: 36291
share_count: 32244
tags:
- appan movie
- Josemon Vazhayil
title: ‘അപ്പൻ‘ലെ ചില കോൺസപ്റ്റ് ഷോട്ടുകളും.... ബാക്കി വച്ച ചില ചോദ്യങ്ങളും...
view_count: 1182955
---

#### Josemon Vazhayil

#### ‘അപ്പൻ‘ലെ ചില കോൺസപ്റ്റ് ഷോട്ടുകളും.... ബാക്കി വച്ച ചില ചോദ്യങ്ങളും...

**( S P O I L E R A L E R T )**

> **സ്വന്തം വലയിൽ കുരുങ്ങിക്കിടക്കുന്ന ചിലന്തി.**

അപ്പനെ ഉപേക്ഷിച്ച് പോകാനും കഴിയുന്നില്ല, എന്നാൽ അപ്പനൊപ്പം നിൽക്കാനും കഴിയുന്നില്ല. അങ്ങനെ സ്വന്തം വീട് തന്നെ കുരുക്കായി കുടുങ്ങിപ്പോയ ഞൂഞ്ഞ്...., ബാക്കിയുള്ളവർ വർഗ്ഗീസിൻ്റെ അടക്കിന് പോയ സമയത്ത് ആകെ തകർന്ന് ആ വീടിൻ്റെ ഉമ്മറത്ത് മലർന്ന് കിടക്കുന്നുണ്ട് ഞൂഞ്ഞ്. തുടർന്നാണ് സ്വന്തം വലയിൽ കുരുങ്ങിക്കിടക്കുന്ന ചിലന്തിയെ കാണിക്കുന്നത്. ഞൂഞ്ഞിയെ ഉപമിക്കാൻ ഇതിൽപരം ബെസ്റ്റ് ഷോട്ടില്ല.

> **വീടിൻ്റെ മേൽക്കൂരയിൽ മുപ്ലിവണ്ടുകൾ വരാതിരിക്കാൻ ‘ഇൻസെക്റ്റ്-കില്ലർ ചോക്ക്‘ (കീടനാശിനി ചോക്ക്) കൊണ്ട് വരച്ചിട്ടും അതൊന്നും തെല്ലുമേശാതെ ആ വരകൾക്ക് മേലെ കൂടിചേർന്നിരിക്കുന്ന മുപ്ലിവണ്ടുകൾ.**

ഇങ്ങനെ ഒരു ഷോട്ടിനു ശേഷം കാണിക്കുന്നത് അപ്പൻ്റെ കട്ടിലിനു ചേർന്ന് താഴെ അപ്പന് കൂട്ട് കിടക്കുന്ന ഞൂഞ്ഞിനെയാണ്. അപ്പൻ ചാവാൻ കെണികളൊരുക്കാൻ ചിന്തിക്കുന്ന ഒരു മനസ് ഒരു വശത്ത്, മറുവശത്ത് അതേ അപ്പൻ്റെ നേരെ വരുന്ന കില്ലർ വരകൾക്ക് (വരവുകൾക്ക്) കുറുകെ കിടക്കുന്ന മകൻ.

> **കിടന്ന് കിടന്ന് പഴകിച്ച, വിയർപ്പിൻ്റെ നനവിൽ കറുത്തുപോയ തുണിയിട്ട പഴയ ചാരുകസേര.**

ഷീലയുടെ വരവോടെ ഇട്ടിയിൽ പുതിയ പ്രതീക്ഷകൾ ഉണർന്ന് തുടങ്ങി. അയാൾക്കുറപ്പുണ്ട് അയാളുടെ ഇഷ്ടം പോലെ ജീവിക്കാൻ കഴിഞ്ഞാൽ അയാൾ വീണ്ടും ഉയർത്തെഴുന്നേൽക്കുമെന്ന്. അകത്ത് ഇട്ടിയുടെ മുറിയിൽ ഷീലയുടെ വരവിൽ പ്രതീക്ഷയോടെ സംസാരിക്കുന്ന ഇട്ടിയപ്പനെ കാതോർത്ത് കേൾക്കുന്നത് ആ ചാരുകസേരയാണ്.... കാലങ്ങളോളം ഇട്ടിയുടെ ഭാരവും അയാളുടെ വിയർപ്പിൻ്റെ രുചിയുമറിഞ്ഞ് ക്ഷീണിച്ചു പഴകിച്ചു മരവിച്ച ആ ചാരുകസേര. ആ ചാരുകസേര പോലും ആഗ്രഹിക്കുന്നില്ലാ വീണ്ടും ആ വിയർപ്പിൻ്റെ അഴുക്കിനോടൊട്ടിച്ചേരാൻ...!! പിന്നെയുമുണ്ട്... **ഷീല ഇട്ടിക്ക് ഭക്ഷണം കൊടുക്കുന്നതിന് മുൻപ്, കുളത്തിലെ മീൻ ഭക്ഷണം കിട്ടാനെന്നോണം വെള്ളത്തിനു മുകളിലേക്ക് തലപൊക്കി വരുന്ന സീൻ.**_ഇങ്ങനെ ചില കോൺസപ്റ്റ് കാർഡുകൾ കൊണ്ടും അപ്പൻ്റെ കഥ പറഞ്ഞ സംവിധായകൻ മജുവിന് എഴുന്നേറ്റ് നിന്ന് കൈയടിച്ചേ മതിയാവൂ...!!!_ **ഇനി രണ്ട്-മൂന്ന് ചോദ്യങ്ങളും, അവയുടെ എനിക്ക് കിട്ടിയ ഉത്തരങ്ങളും...!!!**

> **ജോൺസൺ ഇട്ടിയപ്പൻ്റെ മകൻ ആണോ?**

അതേയെന്നാണ് സിനിമ കാണിച്ചുതരുന്നത്. അത് ജോൺസണ് അറിയാമെന്നതാണ് മറ്റൊരു വസ്തുത. കൂടോത്രക്കാരൻ കൊണ്ടുവന്ന കോഴിയുടെ തല അറക്കാൻ വർഗീസ് മുതിരുമ്പോൾ അയാൾ കൃത്യമായി പറയുന്നുണ്ട്, മകൻ തന്നെ കോഴിയെ മുറിക്കണം എന്ന്. ജോൺസൺ ഇത് കേൾക്കുന്നുമുണ്ട്... എന്നാൽ പിന്നീട് ഞൂഞ്ഞിൻ്റെ കയിൽ നിന്നും കോഴിയെ വാങ്ങി ജോൺസൺ ആണ് മകൻ ചെയ്യേണ്ട ആ പണി ചെയ്യുന്നത്. അതിൽ നിന്നും ഉരിത്തിരിയുന്നത് ജോൺസൺ ഇട്ടിയുടെ മകൻ ആണെന്നതും, അത് ജോൺസണ് അറിയാമെന്നുമാണ്. അങ്ങനെയാണ് എനിക്ക് ഫീൽ ചെയ്തത്.

> **വർഗീസിനെ കുര്യാക്കോ കൊന്നതാണോ?**

അല്ലാ എന്നാണ് എൻ്റെ നിഗമനം. പക്ഷെ കൊന്നതിനു തുല്യമായി, അയാൾ തൂങ്ങിയത് കുര്യാക്കോയുടെ സാന്നിധ്യത്തിലാവണം. വർഗ്ഗീസിൻ്റെ ഹെവി ശരീരം കൊന്ന് മാവിൽ കെട്ടി ഉയർത്താൻ കുര്യാക്കോക്ക് തനിച്ച് ആവില്ലാ എന്നത് ഉറപ്പാണ്. കുര്യാക്കോ വേദനതീറ്റിച്ച് കൊല്ലാതെ കൊല്ലും എന്ന് വർഗീസ് തന്നെ പറഞ്ഞിട്ടുണ്ട്. അപ്പോൾ അതിനവസരം കൊടുക്കാതെ കുര്യാക്കോ എത്തിയ സമയത്ത് വർഗീസ് തൂങ്ങിയതാവാം. തുടർന്ന് കേട്ട വിസിലടികൾ കാരണമാണ് വീട്ടുകാർ പുറത്ത് വന്ന് നോക്കിയതും തൂങ്ങി നിൽക്കുന്ന വർഗീസിനെ കാണുന്നതും. ആ വിസിലടിയുടെ ഒരു സാമ്പിൾ ഇട്ടിയപ്പൻ്റെ മുറ്റത്തും കുര്യാക്കോ കാണിക്കുന്നുണ്ട്.

> **അണക്കാൻ പറ്റാതെ കിടക്കുന്ന ബൾബ് എന്താണ് സൂചിപ്പിക്കുന്നത്...!**

_(ഇത് സുഹൃത്ത് Arun ചോദിച്ചതാണ്)_ അതും ഒരു കോൺസപ്റ്റ് കാർഡാവണം. അപ്പനെപോലെ സ്വിച്ച് പോയിട്ടും അണയാതെ കിടക്കുകയാണ് ആ ബൾബും. ബൾബ് പക്ഷെ ആവശ്യാനുസരണം ഊരിമാറ്റിയെങ്കിലും അണക്കാം. പക്ഷെ അപ്പൻ്റെ കാര്യത്തിൽ അതും നടക്കുന്നില്ല. മറ്റൊന്ന്, ആ ബൾബും അവരുടെ ഉറക്കവും ഒരുപോലെയാണ്, ബൾബിൻ്റെ സ്വിച്ച് കേടായതിനാൽ അണക്കാൻ കഴിയുന്നില്ല. അവരുടെ ഉറക്കവും ഓഫാവുന്നില്ലാ, അത് അവരുടെ മെയിൻ സ്വിച്ചായ അപ്പൻ കേടായ കാരണവും.

_‘അപ്പൻ‘ പിന്നെയും പിന്നെയും കണ്ടു... ഒരു തവണ ഭാഷ മാറ്റി ഹിന്ദിയിൽ കണ്ട് നോക്കി...! ഇവിടുത്തെ പോലെ അവിടെയും.....ഡമ്പിംങ്ങൊക്കെ ഹിന്ദിയിലും ഒരു കണക്കാ...!!! ഭാഷാവ്യത്യാസത്തിൽ ആ ഡെപ്ത് ഓഫ് ഫീൽ പകുതി ആയതുപോലെ തോന്നി...!!!_