---
author: Beaumaris
categories:
- Entertainment
comment_count: 0
date: 2023-07-25 11:35:46
draft: false
image: https://cdn.boolokam.com/articles/2023/07/nm-1024x768.png
like_count: 64365
share_count: 15288
tags:
- 2010 movies
- Hunting Season
- Jaseem Jazi
- Turkey
- turkish movie
title: ക്ലാസിക് എന്നൊക്കെ വിശേഷിപ്പിക്കാവുന്ന കുറ്റാന്വേഷണ സിനിമയാണ് 'ഹണ്ടിങ് സീസൺ'
view_count: 971613
---

**Hunting Season (Turkish, Turkey, 2010)** **Jaseem Jazi** കാടിന് നടുവിൽ, ചതുപ്പിന് സമീപത്തെ വെള്ളക്കെട്ടിൽ നിന്ന്, മുട്ടിന് താഴെ വച്ച് അറുത്തു മാറ്റിയ നിലയിൽ ഒരു കൈ ലഭിക്കുന്നതാണ് 'ഹണ്ടിങ് സീസൺ' എന്ന തുർക്കിഷ് മിസ്റ്ററി ത്രില്ലർ സിനിമയുടെ തുടക്കം! ഹോമിസൈഡ് ഡിപ്പാർട്മെന്റിലെ ഒരു മൂവർ സംഘത്തിനാണ് ഈ കേസന്വേഷണത്തിന്റെ ചുമതല ഏൽപ്പിക്കപ്പെടുന്നത്. ഡിപ്പാർട്ട്മെന്റിലെ മുതിർന്ന കുറ്റാന്വേഷകനായ ഫെർമാൻ, അയാളുടെ ജൂനിയറായ ഇദ്രിസ്, പുതുതായി ഡിപ്പാർട്മെന്റിൽ ചേർന്ന ഹസ്സൻ.. എന്നിങ്ങനെ മൂന്ന് പേർ. പ്രാഥമിക അന്വേഷണങ്ങളിൽ നിന്ന് അതൊരു ചെറുപ്പക്കാരിയായ സ്ത്രീയുടെ കൈ ആണെന്ന് ആ അന്വേഷക സംഘം കണ്ടെത്തുന്നു! അവളുടെ ശരീരത്തിന്റെ ബാക്കി ഭാഗങ്ങളൊന്നും കണ്ടെത്താൻ കഴിഞ്ഞില്ലെങ്കിലും, അവൾ മരിച്ചിരിക്കാനാണ് സാധ്യത എന്ന നിഗമനത്തെ മുൻനിർത്തി അവർ തുടരന്വേഷണങ്ങളിലേക്ക് കടക്കുന്നു. [](https://cdn.boolokam.com/articles/2023/07/hrrrrr.jpg)ഒരു കുറ്റന്വേഷണ സിനിമ എന്നെ പൂർണമായി തൃപ്തിപ്പെടുത്തുന്നതും, വീണ്ടും കാണാനുള്ള താല്പര്യം ജനിപ്പിക്കുന്നതും.. അതിലെ സസ്പെൻസ് കൊണ്ടോ, ട്വിസ്റ്റ് കൊണ്ടോ, ത്രില്ലിംഗ് എലമെന്റസുകൾ കൊണ്ടോ, അതിലടങ്ങിയിരിക്കുന്ന രഹസ്യം കൊണ്ടോ മാത്രമല്ല. മറിച്ച്, സിനിമയിലെ കഥാപാത്രങ്ങളുമായും, കഥാസന്ദർഭങ്ങളുമായും വൈകാരികമായൊരു ചേർന്ന് നിൽക്കൽ സാധ്യമാവുക കൂടെ ചെയ്യുമ്പോഴാണ്. ഈ ടർക്കിഷ് സിനിമ അങ്ങനെയൊരു അനുഭവമാണെനിക്ക് ആദ്യ കാഴ്ചയിൽ നൽകിയത്. [![](https://cdn.boolokam.com/articles/2023/07/nm-1024x768.png)](https://cdn.boolokam.com/articles/2023/07/nm.png)പരിചയസമ്പത്തും പക്വതയുമുള്ള സീനിയർ ഡിറ്റക്റ്റീവ് ഫെർമാൻ, രസികനും, എടുത്തുചാട്ടക്കാരനുമായ ഇദ്രിസ്, പുതുതായി ടീമിലെത്തി ഇപ്പോഴും ഒരു കൺഫ്യൂസ്ഡ് സ്റ്റേജിൽ നിൽക്കുന്ന ഹസ്സൻ.. എന്നീ കഥാപാത്രങ്ങളാണ് സിനിമയുടെ ശക്തി കേന്ദ്രം. കുറ്റാന്വേഷണത്തോടൊപ്പം, അന്വേഷകരായ ഈ കഥാപാത്രങ്ങളുടെ വ്യക്തിജീവിതങ്ങളെയും, അവരുടെ മനോസംഘർഷങ്ങളെയും ചേർത്ത് നിർത്തി കഥ പറഞ്ഞു പോകുന്ന രീതിയാണ് സിനിമയുടേത്. കഥാപാത്രങ്ങളുമായി ഭയങ്കരമായ ഒരു ഇമോഷണൽ അറ്റാച്ച്മെന്റ് അതിലൂടെ പ്രേക്ഷകന് ലഭിക്കുന്നു. [![](https://cdn.boolokam.com/articles/2023/07/ttt-1-1024x576.jpg)](https://cdn.boolokam.com/articles/2023/07/ttt-1.jpg)ഈ സിനിമയെക്കുറിച്ച് ഓർക്കുമ്പോഴെല്ലാം എന്റെ മനസ്സിലേക്ക് ആദ്യം വരിക ഇതിന്റെ ഓപ്പണിങ് സീനാണ്. പറഞ്ഞ് വർണ്ണിക്കാൻ കഴിയുന്നതിനേക്കാൾ അപ്പുറം അതിമനോഹരവും വന്യവും നിഗൂഢവുമായൊരു ഓപ്പണിങ് ആണ് ഈ സിനിമയുടേത്. ഞാൻ കണ്ടിട്ടുള്ള മിസ്റ്ററി ത്രില്ലർ സിനിമകളിൽ വെച്ച് ഏറ്റവും മികച്ചത്. കാടിനു നടുവിൽ ഒരു അരുവി പോലെ രൂപപ്പെട്ട വെള്ളക്കെട്ടും, അതിൽ പ്രത്യക്ഷപ്പെടുന്ന മുറിച്ചുമാറ്റിയ കൈയും, കാടിന്റെ വന്യതയും, ആ സമയത്തെ പശ്ചാത്തല സംഗീതവും, കൂടെ മരണത്തിന്റെ മരവിപ്പ് അനുഭവപ്പെടുത്തുന്നൊരു വോയിസ് ഓവറും ചേർന്ന്.. മാസ്മരികമായൊരു അനുഭവമാണ് ആ തുടക്കം! **FULL MOVIE YOUTUBE LINK** https://youtu.be/zAuwWCligDI ക്ലാസിക് എന്നൊക്കെ വിശേഷിപ്പിക്കാവുന്ന സിനിമയാണ് 'ഹന്റിങ് സീസൺ'. കഥയിലും, അതിന്റെ അവതരണ രീതിയിലും, കഥാപാത്ര സൃഷ്ടികളിലും, പ്രകടനങ്ങളിലും എല്ലാം അത്തരം ഘടകങ്ങൾ നിറഞ്ഞു നിൽക്കുന്നുണ്ട് സിനിമയിൽ. ഒരു കുറ്റാന്വേഷണ സിനിമ പ്രേമി ഒരിക്കലും നഷ്ടപ്പെടുത്തി കളയാൻ പാടില്ലാത്ത ഒരു മസ്റ്റ് വാച്ച് ഐറ്റം ❤