---
author: Beaumaris
categories:
- Entertainment
comment_count: 0
date: 2022-09-29 09:19:41
draft: false
image: ''
like_count: 65791
share_count: 25074
tags:
- actress nalini
- nalini
- Roy VT
title: തമിഴിൽ കമൽ - രജനി നായികയാകാതെ മുൻനിരയിലേക്ക് എത്താൻ കഴിഞ്ഞ എക നടിയായിരുന്നു
  നളിനി
view_count: 992102
---

**Roy VT** **നളിനി** 80 - കളിലെ മുൻനിര നായിക. പ്രശസ്ത നൃത്ത സംവിധായകൻ വൈക്കം മൂർത്തിയുടെ മകൾ റാണി സിനിമക്കു വേണ്ടി നളിനി എന്ന പേര് സ്വീകരിക്കുകയായിരുന്നു. 1980 - ൽ പി.ചന്ദ്രകുമാർ സംവിധാനം ചെയ്ത " ഇതിലേ വന്നവർ " എന്ന ചിത്രത്തിൽ ഷീലയുടെ അനിയത്തിയായി അഭിനയിച്ചു കൊണ്ട് ചലച്ചിത്ര രംഗത്തേക്ക് പ്രവേശിച്ചു. തുടർന്ന് എ.ബി.രാജ് സംവിധാനം ചെയ്ത അഗ്നിശരം എന്ന ചിത്രത്തിൽ ജയന്റെ അനിയത്തിയായി അഭിനയിച്ചു. മോഹൻ സംവിധാനം ചെയ്ത ഇടവേള എന്ന ചിത്രത്തിൽ നായികയായതോടെ കൂടുതൽ ശ്രദ്ധേയയായി. കെ.ജി.ജോർജ്ജ്‌ സംവിധാനം ചെയ്ത " ലേഖയുടെ മരണം ഒരു ഫ്ലാഷ് ബാക്ക് " എന്ന ചിത്രം നളിനിയുടെ കരിയറിലെ ഏറ്റവും മികച്ചതായി ഇന്നും നിലനിൽക്കുന്നു. ടി.രാജേന്ദർ അണിയിച്ചൊരുക്കിയ " ഉയിരുളളവരൈ ഉഷാ " എന്ന സൂപ്പർ ഹിറ്റ് ചിത്രത്തിലെ നായികയായതോടെ നളിനി, തമിഴിലെ ഏറ്റവും തിരക്കുളള നായികമാരിൽ ഒരാളായി മാറി. ശിവകുമാർ, മോഹൻ, ഭാഗ്യരാജ്, ത്യാഗരാജൻ, വിജയകാന്ത്, പ്രഭു, സത്യരാജ് തുടങ്ങി തമിഴിലെ അക്കാലത്തെ ഒട്ടുമിക്ക നടൻമാരുടെയും നായികയായെങ്കിലും കമലഹാസന്റെയും രജനീകാന്തിന്റെയും നായികയാകാൻ ഈ നടിക്ക് ഒരിക്കൽ പോലും അവസരം ലഭിച്ചില്ല. അക്കാലത്ത് തമിഴിൽ കമൽ - രജനി നായികയാകാതെ മുൻനിരയിലേക്ക് എത്താൻ കഴിഞ്ഞ എക നടിയായിരുന്നു നളിനി. തമിഴിലെ ആദ്യ 3-D ചിത്രമായ അന്നൈ ഭൂമി (ഈ ചിത്രമാണ് മലയാളത്തിൽ മാതൃഭൂമിക്കു വേണ്ടി എന്ന പേരിൽ ഡബ്ബ് ചെയ്തു വന്നത്) യിലെ നായികയും നളിനി ആയിരുന്നു. തെലുങ്കിലും കന്നടയിലും ഏതാനും ചിത്രങ്ങളിൽ അഭിനയിച്ചെങ്കിലും ആ ഭാഷകളിൽ അധികം ശ്രദ്ധിക്കപ്പെട്ടില്ല. തമിഴിൽ തിരക്കു കുറഞ്ഞതോടെ വീണ്ടും മലയാളത്തിൽ ശ്രദ്ധ കേന്ദ്രീകരിച്ചു. സാജൻ സംവിധാനംചെയ്ത സ്നേഹമുളള സിംഹം എന്ന ചിത്രത്തിലൂടെ ആയിരുന്നു തിരിച്ചു വരവ്. തുടർന്ന് ഒരു യുഗസന്ധ്യ, ആവനാഴി, ശംഖ്നാദം, ഭൂമിയിലെ രാജാക്കന്മാർ, നിയമം എന്തുചെയ്യും തുടങ്ങി ഏതാനും ചിത്രങ്ങളിൽക്കൂടി അഭിനയിച്ച് ക്രമേണ രംഗം വിട്ടു. പ്രശസ്ത തമിഴ്നടൻ രാമരാജനെയാണ് വിവാഹം ചെയ്തത്. കുറേക്കാലത്തിനു ശേഷം അവർ വേർപിരിഞ്ഞതോടെ നളിനി വീണ്ടും അഭിനയ രംഗത്തെത്തി. ഇത്തവണ കൂടുതലും വില്ലത്തി വേഷങ്ങളും, ഹാസ്യവേഷങ്ങളും ആണ് ലഭിച്ചത്. തമിഴിൽ സീരിയൽ രംഗത്തും സജീവമാണ് &nbsp;