---
author: Beaumaris
categories:
- Entertainment
comment_count: 0
date: 2022-07-29 05:18:53
draft: false
image: ''
like_count: 79719
share_count: 29457
tags:
- dhanush
- english movie
- Russo Brothers
- THE GRAY MAN
title: ഇറങ്ങും മുന്പ് സംഭവം പൊട്ടും എന്നാണ് കേട്ടതെങ്കിലും പടം ഗ്ലോബൽ ഹിറ്റായി
view_count: 1191015
---

**Baburaj CT** കുറച്ച് നാൾ മുൻപാണ്, ബാഹുബലിയുടെ ഒരു പ്രീക്വൽ എടുക്കാൻ അഞ്ചാറു മാസത്തെ അദ്ധ്വാനവും നൂറ് കോടി രൂപയും മുടക്കിക്കഴിഞ്ഞ് നെറ്റ്ഫ്ലിക്ക്‌സ് അതുപേക്ഷിച്ചു. ഇനിയും പൈസ ഇറക്കിയാൽ അതും പോകും എന്ന് മനസ്സിലായത് കൊണ്ടാണ്. ഹാരി മേഗൻ ദമ്പതികൾക്ക് നൂറ് മില്ല്യൻ ഡോളർ കരാറാക്കിയതാണ്, പക്ഷേ ബക്കിങ്ഹാം കൊട്ടാരത്തിൻ്റെ അഞ്ച് അയൽപക്കത്ത് കണ്ട് പോകരുതെന്ന് നെറ്റ് ഫ്ലിക്ക്‌സിനെ രാജ്ഞി വിലക്കിയിരിക്കുകയാണ്. വിഘ്നേഷിന് 25 കോടി കൊടുത്ത കഥ നമുക്കറിയാം. മൊത്തം നെറ്റ് ഫ്ലിക്ക്‌സിന് മോശം സമയമാണ്. ഈ സമയത്താണ് അവരുടെ 'ഗ്രേമാൻ ' വരുന്നത്. റിലീസ് ആകുന്നതിന് മുൻപ് കേട്ടത് സംഭവം പൊട്ടും എന്നാണ്. എന്നാല് പടം ഗ്ലോബൽ ഹിറ്റാണ്. കുറച്ച് ദിവസങ്ങളോ ആഴ്ചകളോ കൂടി അങ്ങനെ തുടരും എന്നാണ് വിലയിരുത്തൽ. അതേതായാലും നന്നായി. അല്ലെങ്കിൽ അവർ ഒരു പക്ഷെ നിരക്ക് കൂട്ടിയെനെ, നികത്തി എടുക്കേണ്ടേ? പടം ഒന്ന് കാണാനൊക്കെ ഉണ്ട്. ഒന്നുമില്ലെങ്കിലും 1500 കോടിയാണ് ($200 മില്യൺ) മുടക്കിയിരിക്കുന്നത്. കഥയും, പരിസരവും എന്തിന് സീനുകൾ വരെ പല ആവർത്തി കണ്ടിട്ടുള്ളതാണ്. നായകൻ റ്യാൻ ഗോസ്ലിങ്, ബ്ലേഡ് റണ്ണറിലെ അതേ ഭാവം, മാനറിസം ഒക്കെയായി അവതരിക്കുന്നു. പടം മാറിയത് പുള്ളി അറിഞ്ഞില്ല എന്ന് തോന്നുന്നു. നായിക അതേ ചിത്രത്തിലെ ജോഡി ആയത് കൊണ്ട് രസതന്ത്രത്തിന് ഒരു തുടർച്ച കിട്ടുന്നുണ്ട്. ക്രിസ് ഇവാൻസ് തകർത്തു. നടൻ്റെ ഐഡൻ്റിറ്റി വന്നു കയറാതെ കഥാപാത്രത്തിനെ അവതരിപ്പിക്കുന്ന മിടുക്ക് ക്രിസ്സിനെ കണ്ട് പഠിക്കണം. (റയാന് മാത്രമല്ല നമ്മുടെ സൂപ്പർമാർക്കും പഠിക്കാം.) ധനുഷിന് പ്രത്യേകിച്ച് ഒന്നും ചെയ്യാനില്ല. അങ്ങനെ ഒരു കഥാപാത്രം ഇല്ലെങ്കിലും ഒന്നുമുണ്ടാകാൻ പോകുന്നില്ല. കുറെ ഇന്ത്യൻ സബ്സ്ക്രിബ്ഷൻ കിട്ടാൻ നെറ്റ്ഫ്ലിക്സ് എടുത്ത ഒരടവ് മാത്രമാണ് ധനുഷിൻ്റെ റോൾ. പോരാത്തതിന് കുറെ തേഞ്ഞ ' ഇന്ത്യൻ നായക മൂല്യങ്ങളും ' എൽപ്പിച്ചിട്ടുണ്ട്. വില്ലൻ റോളിൽ വന്ന റഗേ ഴോൺ പേജ് ആണ് പുതിയ ജെയിംസ് ബോണ്ട് എന്ന് കേൾക്കുന്നു. തകർക്കട്ടെ. ഒരു OTT പ്ലാറ്റ്ഫോം ശരിയ്ക്കും തിയേറ്റർ അനുഭവം വേണ്ടുന്ന ഒരു ചിത്രം ഇത്രയേറെ പണം മുടക്കി എടുക്കുന്നത് അത്ഭുതം തന്നെ. തിയറ്റർ റിലീസും ഉണ്ടെന്ന് തോന്നുന്നു. ഏതായാലും കാണുക. അതിന് വേണ്ടി പുതിയ സബ്സ്ക്രിബ്‌ഷൻ എടുക്കണോ എന്ന് ചോദിച്ചാൽ മറുപടി ബുദ്ധിമുട്ടാണ്. [embed]https://youtu.be/BmllggGO4pM[/embed]