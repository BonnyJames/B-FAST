---
author: Beaumaris
categories:
- Entertainment
comment_count: 0
date: 2022-10-08 09:45:15
draft: false
image: https://cdn.boolokam.com/articles/2022/10/rrrttt.jpg
like_count: 4947
share_count: 1322
tags:
- Featured
- mammootty
- rorschach movie
title: 'റോഷാക്ക്: പ്രേക്ഷകനുള്ള റോഷാക്ക് ഇങ്ക് ബ്ലോട്ട് ടെസ്റ്റ് !'
view_count: 194268
---

**റോഷാക്ക്: പ്രേക്ഷകനുള്ള റോഷാക്ക് ഇങ്ക് ബ്ലോട്ട് ടെസ്റ്റ് !** **അനസ് കബീർ** ഒരു ക്ളീഷേ പ്രതികാര കഥയെ പുതുമയുള്ള ട്രീറ്റ്‌മെന്റ് കൊണ്ടും വ്യത്യസ്തമായ മേക്കിംഗ് രീതി കൊണ്ടും എഴുത്തുകാരൻ സമീർ അബ്‌ദുലും സംവിധായകൻ നിസാം ബഷീറും മറികടക്കുന്ന, തന്റെ സൂക്ഷ്മാഭിനയം കൊണ്ട് അതിനു വേറൊരു മാനം നൽകുന്ന മമ്മൂട്ടി എന്ന അതുല്യ നടനും, ഒപ്പം തങ്ങളുടെ ടൈപ്പ് കാസ്റ്റിംഗ് പുറന്തോടുകളെ പൊളിച്ചടുക്കി താന്താങ്ങളുടെ പ്രകടനങ്ങളെ വേറെ ഒരു തലത്തിലേയ്ക്ക് കൊണ്ട് ചെന്നെത്തിച്ച ഒരു പറ്റം മികച്ച കലാകാരന്മാരുമാണ് റോഷാക്കിന്റെ നട്ടെല്ല്. സ്വിസ് സൈക്യാട്രിസ്റ്റും സൈക്കോ അനലിസ്റ്റും ആയിരുന്ന ഹെർമൻ റോഷാക്ക് ആളുകളുടെ വ്യക്തിത്വത്തിന്റെ വിവിധ അബോധ ഭാവങ്ങൾ അളക്കാൻ പരീക്ഷണാത്മകമായി ഒരു കൂട്ടം മഷി ബ്ലോട്ടുകൾ ഉപയോഗിക്കുകയും അത് പിന്നീട് റോഷാക്ക് ഇങ്ക് ബ്ലോട്ട് ടെസ്റ്റ് എന്ന പേരിൽ പ്രശസ്തമാവുകയും ചെയ്ത റോഷാക്ക് ടെസ്റ്റ് രീതി, ഒരാളുടെ വ്യക്തിത്വം, ഇമോഷണൽ ഫങ്ഷനിംഗ് , സൈക്കോട്ടിക്, ന്യൂറോളജിക്കൽ ഡിസോർഡേഴ്സ് എന്നിവ തിരിച്ചറിയാൻ സഹായിക്കുന്നതിന് വർഷങ്ങളായി ഉപയോഗിക്കുന്നു. കഥയുടെ പ്ലോട്ടിന്റെ വ്യത്യസ്ത ബ്ലോട്ടിങ് ഇങ്ക് മാർക്കുകളാണ് സമീറും നിസ്സാമും നിങ്ങളുടെ മുമ്പിലേക്ക് ഇട്ട് തരുന്നത്. അതിലെ കഥാ പരിസരങ്ങളും കഥാപാത്രത്തിന്റെ മാനസിക അവസ്ഥകളും നിങ്ങളുടേതായ രീതിയിൽ നിങ്ങൾക്ക് കൂടി വ്യാഖ്യാനിച്ചെടുക്കാൻ ഉള്ള സ്വാതന്ത്ര്യം കൂടി പ്രേക്ഷകന് വിട്ട് തരുന്നു. ചിലത് പകൽ പോലെ വ്യക്തമാവുന്ന മനുഷ്യരുടെ പകയുടെയും, വിഷാദത്തിന്റേയും, സന്തോഷത്തിന്റെയും സന്താപത്തിന്റെയും ഭാവ പരിണാമങ്ങളാണെങ്കിൽ മറ്റു ചിലത് ബ്‌ളോട്ടിങ്ങിലെ ഇങ്ക് നേർത്തത് പോലെയുള്ള മനുഷ്യ മനസ്സിന്റെ സങ്കീർണ്ണതകളിലേയ്ക്ക് വിരൽ ചൂണ്ടുന്നു. ഇങ്ക് ബ്‌ളോട്ടിങ്ങിൽ ഇമേജറികളിലെ ചില ഭാഗങ്ങളെ നമ്മൾ ഒഴിവാക്കേണ്ടി വരും ചിലവയിൽ കൂടുതൽ ഫോക്കസ് ചെയ്യേണ്ടി വരികയും ചെയ്യുമ്പോൾ നേർത്ത പല അടരുകളും കൂടുതൽ വ്യക്തവും സ്പഷ്ടവുമായി മാറുകയും അത് മറ്റൊരു പെർസ്പെക്റ്റീവിലുള്ള കാഴ്ചയ്ക്കും അതിലേക്കുള്ള വായനയ്ക്കും വഴി വെക്കുകയും ചെയ്യുന്നുണ്ട് സൂക്ഷ്മാഭിനയങ്ങളുടെ ചക്രവർത്തിയാണ് താൻ എന്നും സ്വര വിന്യാസങ്ങളോടെ അളന്ന് മുറിച്ച മോഡുലേഷനും കൃത്യമാർന്ന ശരീരഭാഷ കൊണ്ടും ലൂക്ക് ആന്റണിയായി മമ്മൂട്ടി എന്ന മഹാനടൻ പകർന്നാടുന്നു. ഓരോ സിനിമയിലും നമ്മൾ കാണാത്ത പുതിയ മമ്മൂട്ടിയെ അവതരിക്കുവാൻ വേണ്ടി മാത്രം ഒരിക്കലും അടങ്ങാത്ത അഭിനിവേശവുമായി അയാൾ നമ്മളെ വിസ്മയിപ്പിക്കുന്നു. ജന്മനാ നടൻ അല്ലാതിരുന്ന ഒരു മനുഷ്യൻ സ്വന്തം പരിശ്രമം കൊണ്ടും അഭിനിവേശം കൊണ്ടും നടനാവാൻ ഇറങ്ങിപ്പുറപ്പെട്ട് ജയിച്ചും, തോറ്റും, പരാജയപ്പെട്ടും, എഴുതിത്തള്ളിയിടത്ത് നിന്നൊക്കെ തിരിച്ചു വന്നും, സിനിമയുടെ കാലം മാറിയാലും, രീതി ശാസ്ത്രങ്ങൾ മാറിയാലും അതിനൊക്കെ മുമ്പിൽ പുതിയ തലമുറയുടെ ഒപ്പം നടന്ന് കൊണ്ട് സ്വയം നവീകരിക്കുകയും, എന്നും തന്നെത്തന്നെ തേച്ച് മിനുക്കുകയും ചെയ്തു കൊണ്ട് അയാൾ തീർത്ത ജീവിത പാഠങ്ങൾ മറ്റേതൊരു മോട്ടിവേഷണൽ സ്റ്റോറിയെക്കാളും മലയാളിയെ പ്രചോദിപ്പിക്കുക തന്നെ ചെയ്യും. ![](https://cdn.boolokam.com/articles/2022/10/rrrttt.jpg)ഇങ്ക് ബ്‌ളോട്ടിങ്ങിൽ ഇമേജറികളിൽ മങ്ങി മുനിഞ്ഞ് കത്തിക്കൊണ്ടിരിക്കുന്നു എന്ന് നാം കരുതിക്കൊണ്ടിരിക്കുന്ന ഒരു ചെറിയ നാളം അണഞ്ഞു പോകും വരെയോളം എത്തിയിട്ട് ഒരു കനലായി എരിഞ്ഞ് വീണ്ടും തീക്ഷ്ണ അഗ്നിജ്വാലയായി മാറുന്ന പോലെയുള്ള കഥാപാത്ര പരിണാമങ്ങൾക്ക് ഉദാഹരണമാണ് ബിന്ദു പണിക്കർ അവതരിപ്പിക്കുന്ന സീത. ഗ്രെയ്‌സ് ആന്റണിയുടെ സുജാത, കോട്ടയം നസീറിന്റെ ശശാങ്കൻ സഞ്ജു ശിവറാമിന്റെ അനിൽ , ഷറഫുദ്ധീന്റെ സതീശൻ , ജഗദീഷിൻറെ അഷറഫ് ഓരോ കഥാപാത്രത്തിനും സങ്കീർണ്ണമായ വായനകൾ സാധ്യമാകുന്ന തരത്തിൽ ആര് ശരി ആര് തെറ്റ് എന്ന് നിർവ്വചിക്കാനാവാതെ അതൊക്കെയും പ്രേക്ഷകനെ ബ്ലോട്ടിങ് ഇങ്ക് ടെസ്റ്റിന് മുമ്പിൽ ഇട്ട് കൊടുത്ത് കൊണ്ട് പിന്നിൽ നിന്ന് നിഗൂഢസ്മിതം പൊഴിക്കുകയാണ് എഴുത്തുകാരനും സംവിധായകനും നിമിഷ് രവിയുടെ പ്രകാശവും നിഴലും തമ്മിൽ ഇഴ പിരിക്കുന്ന സൂക്ഷ്മമായ ദൃശ്യ ആഖ്യാനവും, മിഥുൻ മുകുന്ദന്റെ തീവ്രതയും ദുരൂഹതയും നിഗൂഢതയും നിലനിർത്തുന്ന പശ്ചാത്തല സംഗീതവുമാണ് റോഷാക്കിന്റെ ആവിഷ്കാരത്തെ മറ്റൊരു തലത്തിലേയ്ക്ക് എത്തിക്കുന്നത് . പോസ്റ്ററിലും സിനിമയിലും സൂചന നൽകിയ വൈറ്റ് റൂം ടോർച്ചർ/ ഇന്ററോഗേഷൻ എന്നത് ഒരു തടവുകാരന്റെ ഇന്ദ്രിയാനുഭൂതികളെ നഷ്ടപ്പെടുത്തുന്ന ഒരു തരം മനഃശാസ്ത്രപരമായ സമീപനമാണ്. മാസങ്ങളോ വർഷങ്ങളോ നീണ്ടു നിൽക്കുകയും ചെയ്യും ഈ ടോർച്ചർ രീതി. നീണ്ട കാലമുള്ള ഈ ഏകാന്ത വാസത്തിലൂടെ വ്യക്തികള്‍ക്ക് സ്വന്തം വ്യക്തിത്വം നഷ്ടപ്പെടുന്നതിനൊപ്പം വിഭ്രാന്തിയും സൈക്കോട്ടിക് ബ്രേക്കും വരെ സംഭവിച്ചേക്കാവുന്ന ഈ ഒരു രൂപകം ഒരു ബ്ലോട്ടിങ് ഇങ്ക് ഇമേജറിയായി റോഷാക്കിൽ അവിടവിടെയായി .അവതരിപ്പിക്കപ്പെടുന്നുണ്ട്. ആരാണിവിടെ തടവുകാരൻ എന്നതും ആരാണ് പീഡിപ്പിക്കപ്പെടുന്നത് എന്നുള്ളതും രസകരമായ വായന അർഹിക്കുന്ന ഒരു ചിന്തയാണ്. ![](https://cdn.boolokam.com/articles/2022/10/2rrtt.jpg)ഈ ചിത്രം കാണുന്ന 20% പേരെ ഈ ചിത്രം വല്ലാതെ excite ചെയ്യിക്കും. ഈ excitement ഒന്നുമില്ലെങ്കിലും 60% പേർക്ക് ഈ ചിത്രം കഥാപൂർണ്ണമായി മനസ്സിലാക്കാനും ആസ്വദിക്കാനും സാധിക്കും ഒരു 20 % പേർക്ക് ഇത് ഒട്ടും ഇഷ്ട്ടപ്പെടാൻ സാധ്യതയില്ല കാരണം, സാമ്പ്രദായിക ആഖ്യാന രീതികളിൽ നിന്നും സിനിമാറ്റിക്ക് എലമെന്റുകളിൽ നിന്നും ഒരു വ്യത്യസ്തത ഈ ചിത്രം പുലർത്തുന്നുണ്ട്. എല്ലാവരും ഈയിടെയായി നിരൂപിക്കുന്നത് പോലെ "Not everyone's cup Of Tea. But its mine! സമീർ അബ്ദുളിന്റെ ഇബ്ലീസും ഓമനക്കുട്ടനും ഇഷ്ടപ്പെട്ടവർക്ക് ഇതും ഇഷ്ടപ്പെടും.ഭ്രമാത്മകതയുടെയും ഫാന്റസിയുടേയും അരികുകളിലൂടെ സഞ്ചരിക്കുമെങ്കിലും റോഷാക്ക് ഒരു മനഃശാസ്ത്രസമീപനത്തിൽ തന്നെ പ്രേക്ഷകനെ തളച്ചിട്ടു കൊണ്ട് സൈക്കോളജിക്കൽ ത്രില്ലർ എന്ന ഗണത്തിൽപ്പെടുത്താവുന്ന ഹോളിവുഡ് നിലവാരത്തോട് കിടപിടിക്കാവുന്ന മേക്കിങ്ങിൽ ഉള്ള ഒരു ചിത്രം തന്നെയാണ് ~