---
author: Beaumaris
categories:
- Entertainment
comment_count: 0
date: 2022-10-22 08:32:17
draft: false
image: ''
like_count: 97975
share_count: 53507
tags:
- cinema
- Featured
- homofobia
title: '''ഹോമോഫോബിയ'' - ചില സിനിമകൾ ഒരു വിഭാഗം ജനതയോട് ചെയ്ത ദ്രോഹത്തെക്കുറിച്ച് പറയാതെ
  വയ്യ'
view_count: 1906586
---

**Ragesh** **ഉദയ് കൃഷ്ണ രചിച്ച് വൈശാഖ് സംവിധാനം ചെയ്ത മോൺസ്റ്റർ എന്ന ചിത്രത്തെ കുറിച്ചാണ് പറയുന്നതെങ്കിലും അതിനപ്പുറം ചില സിനിമകൾ ഒരു വിഭാഗം ജനതയോട് ചെയ്ത ദ്രോഹത്തെക്കുറിച്ച് പറയാതെ വയ്യ.** **???? അതുകൊണ്ട് ആദ്യം തന്നെ കട്ട Spoiler Alert** അതിജീവനത്തിനു വേണ്ടി 2022ലും പടവെട്ടുന്ന ഒരു വിഭാഗമാണ് LGBTQ കമ്മ്യൂണിറ്റി. ഹെറ്ററോ സെക്ഷ്വാലിറ്റി പോലെ തികച്ചും സ്വാഭാവികമായ ഒരു ലൈംഗിക അഭിരുചി മാത്രമാണ് ഹോമോ സെക്ഷ്വാലിറ്റിയും. ഭൂരിപക്ഷമുള്ള വലം കൈയ്യന്മാരുടെ ഇടയിൽ കുറച്ച് ഇടംകയ്യന്മാർ എന്നതുപോലെ. അവർക്ക് ലഭിക്കേണ്ട ആക്സെപ്റ്റൻസ് ആരുടെയും ഔദാര്യമല്ല. ഈ ന്യൂനപക്ഷത്തെ അംഗീകരിക്കാനുള്ള ബുദ്ധിമുട്ടും ഇവരോടുള്ള അറപ്പും വെറുപ്പും ആണ് യഥാർത്ഥത്തിലുള്ള വൈകല്യം-ഇതിന് ഹോമോഫോബിയ എന്ന് പറയും. ഇന്ത്യൻ സിനിമകൾ ഈയൊരു കമ്മ്യൂണിറ്റിയോട് ചെയ്തിട്ടുള്ള ദ്രോഹങ്ങൾ ചില്ലറയല്ല. കാലാകാലങ്ങളായി ഹോമോഫോബിയ വളർത്തുന്ന എത്രയെത്ര സിനിമകളും രംഗങ്ങളും വന്നു പോയിരിക്കുന്നു. കോമാളികളായും വഴിയിൽ കാണുന്ന ആരോടും ലൈംഗിക തൃഷ്ണ പ്രകടിപ്പിക്കുന്നവരായും ആണ് കൂടുതലും അവതരിപ്പിച്ചിട്ടുള്ളതെങ്കിലും ചില സിനിമകളിൽ ഇവരെ ക്രിമിനൽസും നികൃഷ്ടരും നീചരും എന്തിന്, സൈക്കോ കില്ലർമാർ വരെയായി അവതരിപ്പിച്ചിട്ടുണ്ട്. അതിൻറെ ഏറ്റവും പുതിയ ഉദാഹരണമാണ് ഉദയകൃഷ്ണ തിരക്കഥ ഒരുക്കിയ വൈശാഖ് മോഹൻലാൽ ചിത്രം മോൺസ്റ്റർ. "ആ നിങ്ങൾക്ക് വേണമെങ്കിൽ അല്പം സ്വാതന്ത്ര്യം ഒക്കെ നൽകുന്ന മോഡേൺ തിരക്കഥയാണ് ഞങ്ങളുടേത്" എന്ന മട്ടിൽ പരോക്ഷമായി ഫോബിയ പടർത്തുന്ന ചിത്രം. ഒരു സാധാരണ പ്രേക്ഷകന് "ആഹാ ആരും കൈവയ്ക്കാത്ത പ്രമേയം" എന്നും "ലെസ്ബിയൻസിന്റെ സ്ട്രഗിൾ ഭംഗിയായി വരച്ചുകാട്ടിയിട്ടുണ്ടല്ലോ" എന്നും പ്രഥമദൃഷ്ട്യാ തോന്നുന്ന 'നിർദോഷവും പുരോഗമനപരവുമായ' തിരക്കഥ. എന്നാൽ LGBTQ കമ്മ്യൂണിറ്റിയെക്കുറിച്ച് യാതൊരുവിധ ഹോംവർക്കും ചെയ്യാതെ അവരെക്കുറിച്ച് ഒന്നും മനസ്സിലാക്കാതെ എന്തോ വലിയ സംഭവം ആണ് തങ്ങൾ എഴുതി വച്ചേക്കുന്നത് എന്ന ധാരണയിൽ ആ കമ്മ്യൂണിറ്റിയെ തന്നെ ക്രൂശിക്കപ്പെടുന്ന രീതിയിൽ ഒരു തിരക്കഥ ഉണ്ടാക്കി വെച്ചിരിക്കുന്നു എന്നതാണ് സത്യം.അല്ലെങ്കിൽ തന്നെ ഒരുവിധത്തിൽ സമൂഹത്തിൽ അക്സെപ്റ്റൻസ് നേടി എടുക്കാനായിട്ടുള്ള കച്ചിത്തുരുമ്പ് പോലുള്ള ശ്രമങ്ങൾ നടത്തുന്ന ഒരു കമ്മ്യൂണിറ്റിയെ വീണ്ടും ആളുകളുടെ മുമ്പിൽ "ആ ഇവരൊക്കെ ഇങ്ങനെ ചെയ്തില്ലെങ്കിലെ അത്ഭുതമുള്ളൂ, ഇവർ ഇതല്ല ഇതിനപ്പുറവും ചെയ്യും, ഇവരൊക്കെ പക്കാ ക്രിമിനൻസ് ആയില്ലെങ്കിൽ അത്ഭുതമുള്ളൂ" എന്ന രീതിയിൽ വസന്തങ്ങൾക്ക് അഭിപ്രായം പറയാൻ വേണ്ടി ഉണ്ടാക്കിവെച്ച മഞ്ഞ മാധ്യമങ്ങളുടെ thumbnail പോലെ. ഇതിനുമുമ്പും ഈ ഒരു കമ്മ്യൂണിറ്റിയെ മോശമായി ചിത്രീകരിക്കുന്ന പല സിനിമകളും ഇവിടെ ഉണ്ടാക്കിയിട്ടുണ്ട്, ഗംഭീര വിജയം നേടിയിട്ടുണ്ട്, ഒരുപാട് കാശും അവാർഡുകളും വാരിയിട്ടുണ്ട്. "സിനിമയെ സിനിമയായി കണ്ടു കൂടെ?" എന്ന ക്ലീഷേ ചോദ്യം വേണ്ട. അല്പം സ്ത്രൈണതയുള്ള പുരുഷന്മാരെ ചാന്തുപൊട്ട് എന്ന് മനസ്സിലെങ്കിലും വിളിക്കാത്തവരുണ്ടോ എന്ന് സ്വയം ചോദിച്ചാൽ അതിനുള്ള ഉത്തരം കിട്ടും. 'ചാന്തുപൊട്ട്' എന്ന സിനിമ എൽജിബിടിക്യൂഎ+ കമ്മ്യൂണിറ്റിക്ക് ഒരു ഇരട്ടപ്പേര് സമ്മാനിച്ച ക്ഷീണം മാറുന്നതിന് മുമ്പ് 2006ൽ പുറത്തിറങ്ങിയ 'വേട്ടൈയാട് വിളൈയാട്' എന്ന ചിത്രത്തിൽ വ്യത്യസ്തതയ്ക്കും ചിത്രത്തിൻറെ മാർക്കറ്റിങ്ങിനും വേണ്ടി മാത്രമായിട്ട് സീരിയൽ കില്ലറുകളെ സ്വവർഗാനുരാഗികൾ ആയി ചിത്രീകരിച്ചു. കോളേജിൽ പഠിക്കുമ്പോൾ ഈ ചിത്രം കണ്ട് ക്ലാസിൽ വന്നിരുന്ന സഹപാഠികളുടെ "ഇവന്മാരൊക്കെ ഇതിനപ്പുറവും ചെയ്യും" എന്ന കമൻറ് ഇപ്പോഴും ഓർക്കുന്നു. മികച്ച നടൻ അടക്കമുള്ള കേരളസംസ്ഥാന പുരസ്കാരം നേടിക്കൊടുത്ത 'മൈ ലൈഫ് പാർട്ണർ' എന്ന ചിത്രത്തിൽ വളരെ അശാസ്ത്രീയമായിട്ട് ഹോമോ സെക്ഷ്വാലിറ്റി കല്യാണം കഴിച്ചാൽ മാറുന്ന എന്തോ രോഗമാണ് എന്ന രീതിയിലുള്ള അമ്മാവൻ ഉപദേശമായി ചിത്രീകരിച്ചു. പോരാത്തതിന് അവർക്ക് ക്രിമിനൽ സ്വഭാവം കൂടുതൽ ആണ് എന്നുള്ള ധാരണ അതിലും ഉണ്ടാക്കിയിട്ടുണ്ട്. മോൺസ്റ്ററിലും സമൂഹത്തിൽ നിന്നും നേരിട്ട മോശം അനുഭവങ്ങൾ മൂലം അവരിൽ നിന്നും രക്ഷപ്പെടാനായി ക്രിമിനലുകളായി മാറിയ ക്വിയർ വ്യക്തികളുടെ 'കദനകഥ' ആയിട്ടാണ് പറയുന്നത്. നല്ലവരും കെട്ടവരും എല്ലാ വിഭാഗത്തിലും ഉണ്ട്. എങ്കിലും ഒരു വിധത്തിൽ കഷ്ടപ്പെട്ട് കയറിവരുന്ന ഒരു ജനതയെ പിന്നെയും ചവിട്ടിത്താഴ്ത്തിയ പ്രതീതിയാണ് മോൺസ്റ്ററും ചെയ്തിരിക്കുന്നത്. 2022 വരെ ദ്രോഹിച്ചതുപോരേ? "തിരക്കഥയ്ക്ക് വ്യത്യസ്തതയുമായി- LGBTQ കമ്മ്യൂണിറ്റിയെ എന്തോ ഉദ്ധരിക്കുകയും ചെയ്തു' എന്ന സാറ്റിസ്ഫാക്ഷനിലൂടെ ചെയ്തതാണെങ്കിലും സത്യത്തിൽ ആ കമ്മ്യൂണിറ്റിയെ മോശമായി ചിത്രീകരിക്കുന്ന, ആൾക്കൂട്ട ആക്രമണത്തിന് ഇൻഡയറക്റ്റ് ആയിട്ട് വലിച്ചിട്ടു കൊടുക്കുന്ന ഒരു 'റിയൽ മോൺസ്റ്റർ' തന്നെയാണ് ഈ ചിത്രത്തിൻറെ തിരക്കഥ. ചെറുപ്പം മുതൽ സമൂഹത്തിന്റെ ബുള്ളിയിങ്ങും കടുത്ത മാനസിക സംഘർഷവും നേരിട്ട് പലപ്പോഴും ആത്മഹത്യ വരമ്പിൽ എത്തിനിൽക്കുന്ന ഒരു ന്യൂനപക്ഷ വിഭാഗത്തെ സീരിയൽ കില്ലറുകളാണ് എന്ന് ചിത്രീകരിക്കാത്തതിന്റെ കുറവും കൂടിയേ ഉണ്ടായിരുന്നുള്ളൂ. പൊളിറ്റിക്കൽ കറക്റ്റ്നസിനെ അക്സെപ്റ്റ് ചെയ്യാനുള്ള ബുദ്ധിമുട്ടും ഇനി ചെയ്തില്ലെങ്കിൽ വിമർശിക്കപ്പെട്ടാലോ എന്ന ഭയവും ഒക്കെ ചേർത്ത് ഉണ്ടാക്കിവെച്ച കഥയാണ് എന്നും തോന്നി.സ്ത്രീകളോട് ലൈംഗിക ചുവയിൽ ദയാർത്ഥ പ്രയോഗങ്ങൾ ഉള്ള കോമഡികൾ പറയുന്ന പരിപാടി തിരക്കഥാകൃത്തിന് ഇനിയും മതിയായില്ലേ? ഒരു സെക്സി പരിവേഷമുള്ള ഏതെങ്കിലും ഒരു അഭിനേത്രിയെ കൊണ്ടു വരിക ആ കഥാപാത്രത്തിനോട് ഇൻഡയറക്റ്റ് ആയിട്ട് വളരെ അശ്ലീലം നിറഞ്ഞ കോമഡികൾ പറയുക. അവസാനം തിയേറ്ററിൽ കണ്ട ആറാട്ടിൽ രചന നാരായണൻകുട്ടിയും നെഹ സക്സേനയും ആയിരുന്നെങ്കിൽ ഇതിൽ ഹണി റോസിനാണ് നറുക്ക്. ഇനി എത്ര ചിത്രങ്ങളിൽ ഇത് തുടരും? ഇത്തരം വേഷങ്ങൾ ചെയ്ത് ലാലേട്ടന് തന്നെ മടുത്തില്ലേ ? ആരാധകർക്ക് ഇതൊക്കെയാണ് ഇഷ്ടം എന്ന് പറഞ്ഞു അണിയറ പ്രവർത്തകർ ഒഴിവാക്കാൻ നോക്കണ്ട, ഉദയനാണ് താരത്തിൽ പറയുന്നതുപോലെ പ്രേക്ഷകരെ അണ്ടർ എസ്റ്റിമേറ്റ് ചെയ്ത് കാണുന്നതിന്റെ പ്രശ്നമാണത്. മോഹൻലാലിന്റെ 80s-90s ലെ മനോഹരമായ ചിത്രങ്ങൾ ഒരുപാട് ഇഷ്ടപ്പെട്ട സൗവർണ്ണമായ ഒരു കുട്ടിക്കാലമുള്ള ഒരു ആരാധകൻ എന്ന നിലയിലുള്ള ഒരു ആഗ്രഹമാണ് അദ്ദേഹം സ്ഥിരം പാറ്റേണിലുള്ള കഥകൾ ഉപേക്ഷിച്ച് തിരക്കഥയ്ക്ക് മികവുള്ള സിനിമകൾ ചെയ്യണമെന്നുള്ളത്. വ്യത്യസ്തതകൾ തേടിയുള്ള ലാലേട്ടന്റെ അന്വേഷണം ആയിരിക്കാം ഈ ചിത്രത്തിൽ അദ്ദേഹത്തെ എത്തിച്ചത്. പക്ഷേ ഈ സ്ഥിരം കോക്കസിൽ നിന്നും വിട്ട് അദ്ദേഹം അപ്ഡേറ്റഡ് ആയിട്ടുള്ള പ്രോഗ്രസീവ് ആയിട്ടുള്ള പുതിയ തിരക്കഥാകൃത്തുക്കളുടെയും സംവിധായകരുടെയും ചിത്രങ്ങൾ സ്വീകരിച്ചാൽ ഒരുപക്ഷേ "ശരിക്കും വ്യത്യസ്തത" അദ്ദേഹത്തിന്റെ സിനിമകൾക്കും ഉണ്ടാകുമെന്നാണ് എനിക്ക് തോന്നുന്നത്. ഇല്ലെങ്കിൽ ഇത്തരത്തിലുള്ള മോൺസ്റ്ററുകളുടെ ആറാട്ട് തുടർന്നുകൊണ്ടിരിക്കും. എന്തിനധികം പറയുന്നു, വളരെ 'പ്രശസ്ത ജനപ്രിയ' സിനിമ റിവ്യൂവർ ആയിട്ടുള്ള അശ്വന്ത് കൊക്ക് ഒരു വീഡിയോയിൽ പറയുന്നുണ്ട് ഏതോ ഒരു തീയറ്ററിൽ 'ഗേ'സിന്റെ ശല്യം ആണെന്ന്. Gay എന്ന് വച്ചാൽ തിയേറ്ററിൽ വന്ന് ലൈംഗിക വൈകൃതം കാണിക്കുന്നവരല്ല എന്ന് മനസ്സിലാക്കുക. അത്തരത്തിൽ ഉള്ള ഞരമ്പന്മാർ എല്ലാ വിഭാഗത്തിലുമുണ്ട്. ലക്ഷക്കണക്കിന് ആൾക്കാർ കാണുന്ന ഇതുപോലുള്ള സോഷ്യൽ മീഡിയ ഇൻഫ്ലുവൻസേഴ്സും സൂപ്പർ താരങ്ങളുടെ ഇതുപോലെയുള്ള സിനിമകളും LGBTQA+ എന്തെന്ന് വ്യക്തമായ ധാരണയില്ലാതെ മുൻവിധിയോടെ ഒരു കമ്മ്യൂണിറ്റിയെ തേജോവധം ചെയ്തു കൊണ്ടേയിരിക്കുകയാണ്. വാൽ കഷ്ണം : പുരോഗമന പരമാണെന്ന് മേനി കാണിക്കാൻ വേണ്ടി മാത്രമായി ദയവുചെയ്ത് നിങ്ങളുടെ സിനിമകളിൽ നിങ്ങൾക്കറിയാത്ത ഒരു വിഭാഗം ജനതയെക്കുറിച്ച് എഴുതാതിരിക്കുക. അല്ലെങ്കിൽ പ്രോപ്പറായി റിസർച്ച് ചെയ്യുക. ഉപകാരം ചെയ്തില്ലെങ്കിലും ഉപദ്രവിക്കാതിരിക്കാൻ ശ്രമിക്കുക