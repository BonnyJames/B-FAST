---
author: Beaumaris
categories:
- Entertainment
comment_count: 0
date: 2022-08-03 08:09:39
draft: false
image: ''
like_count: 13636
share_count: 1088
tags:
- bijumenon
- Lenin Rajendran
- madhavikutty
- mazha
- MAZHA MOVIE
- samyuktha varma
title: മാധവിക്കുട്ടിയുടെ ആ കൃഷ്ണസങ്കൽപ്പത്തെ അഭ്രപാളികളിൽ പകർത്താൻ ലെനിൻരാജേന്ദ്രന്
  കഴിഞ്ഞെന്ന് വിലയിരുത്താം
view_count: 211352
---

**Sunil Kumar** മാധവിക്കുട്ടിയുടെ ആരാധകരിൽ ഒരു വിഭാഗം വിമർശിച്ചുകണ്ട സിനിമയാണിത്. നഷ്ടപ്പെട്ട നീലാംബരിയെ വളച്ചൊടിച്ചെന്നാണ് അവരുടെ വിമർശനം. എന്നാൽ ഈ സിനിമയെ വളരെയധികം ഇഷ്ടപ്പെടുന്ന, ആവർത്തിച്ചുകാണുന്ന വലിയൊരു വിഭാഗവുമുണ്ട്.. മഴ.... അതിപ്രശസ്തമായ സാഹിത്യകൃതികൾ സിനിമയാക്കുന്നത് സംവിധായകരെ സംബന്ധിച്ച് വലിയ റിസ്കാണ്. എത്രബദ്ധശ്രദ്ധനായാലും നോവൽപോലെ നന്നായില്ല എന്നാവും മിക്കവാറും പേരുടെയും അഭിപ്രായം. മാധവിക്കുട്ടിയുടെ നഷ്ടപ്പെട്ട നീലാംബരിയുടെ സ്വാതന്ത്രാവിഷ്കാരമാണ് മഴ. കഥയിൽ കൂട്ടിച്ചേർക്കലുകളും വെട്ടിക്കുറയ്ക്കലുകളും സ്വേച്ഛാനുസരണം ലെനിൻരാജേന്ദ്രൻ നടത്തിയിട്ടുണ്ട്. ഭദ്രയുടെയും ശാസ്ത്രികളുടെയും അപൂർവസുന്ദരമായ ഭഗ്നപ്രണയം.. കൗമാരകൗതുകമെന്ന് വിളിക്കാവുന്ന ഒരു പ്രണയത്തിൽനിന്ന് നിർബന്ധപൂർവ്വം അകറ്റപ്പെട്ട ഭദ്ര പിന്നീട് ഡോക്ടറായി കുടുംബജീവിതമാരംഭിക്കുമ്പോഴും അവളിൽ ആദ്യമായി സ്നേഹിച്ചയാളിന്റെ ഓർമ്മകൾ നിറഞ്ഞുനിൽക്കുന്നു. ദാമ്പത്യത്തിൽ നിറയുന്ന കലഹങ്ങളും അവസാനം ആദ്യപ്രണയത്തെ അവൾക്ക് സമ്മാനിച്ച ആ നാട്ടിലേക്കുള്ള തിരിച്ചുപോക്കുമെല്ലാം മനോഹരമായി ലെനിൻ വരച്ചിട്ടിരിക്കുന്നു.. മഴയെപ്പറ്റിയുള്ള ഏറ്റവും നല്ല ഓർമ്മ അതിലെ അതിമനോഹരമായ ഒരുപിടിപാട്ടുകളാണ്. യൂസഫലികേച്ചേരിയും, കെ. ജയകുമാറും, ഒ വി ഉഷയും, കൈതപ്രവും രചിച്ച ഗാനങ്ങൾക്ക് രവീന്ദ്രൻ ഈണംപകർന്നു.. മാധവിക്കുട്ടി രചിച്ചതെന്ന് തോന്നിപ്പിക്കുന്ന രണ്ടതിമനോഹരഗാനങ്ങൾ, (ഇത്രമേൽമണമുള്ള കുടമുല്ലപ്പൂവുകൾക്ക്, മഞ്ഞിന്റെമറയിട്ട ഓർമ്മകൾക്കുള്ളിൽ ) രചിച്ച കെ. ജയകുമാർ ഐഎഎസിന് അവസാനനിമിഷം മികച്ചഗാനരചയിതാവിനുള്ള അവാർഡ് കൈവിട്ടുപോയി. കാരണം ആ വർഷത്തെ ജെസി ഡാനിയേൽ അവാർഡ് അദേഹത്തിന്റെ പിതാവ് എം കൃഷ്ണൻനായർക്കായിരുന്നു. അച്ഛനുംമകനും ഒരുമിച്ച് അവാർഡ് കൊടുക്കേണ്ടതില്ലെന്ന് തലപ്പത്തുള്ള ഏതോപ്രമുഖൻ തീരുമാനിച്ചതായി ജൂറിയംഗമായിരുന്ന ആരോ (പുനത്തിൽകുഞ്ഞബ്ദുള്ളയാണെന്ന് തോന്നുന്നു) എഴുതിയിരുന്നു. സംയുക്തവർമ്മയെന്ന നടിയുടെ കരിയർബെസ്റ്റായി മഴയെ വിലയിരുത്തിക്കണ്ടിട്ടുണ്ട്. ജഗതിയും വ്യത്യസ്തമായ ഒരു പ്രകടനംനടത്തി.. ബിജുമേനോൻ, തിലകൻ, സിന്ധു തുടങ്ങിയെല്ലാവരും അവരവരുടെ റോളുകൾ ഭംഗിയാക്കി.. എടുത്തുപറയേണ്ട മറ്റൊന്ന് എസ് കുമാറിന്റെ ഛായാഗ്രഹണമികവാണ്. മാധവിക്കുട്ടിയുടെ ആ കൃഷ്ണസങ്കൽപ്പത്തെ അഭ്രപാളികളിൽ പകർത്താൻ ലെനിൻരാജേന്ദ്രന് കഴിഞ്ഞെന്ന് വിലയിരുത്താം..