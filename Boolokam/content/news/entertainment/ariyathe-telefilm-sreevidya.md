---
author: Beaumaris
categories:
- Entertainment
comment_count: 0
date: 2022-10-19 07:54:39
draft: false
image: ''
like_count: 30770
share_count: 25294
tags:
- ariyathe telefilm
- Featured
- prem prakash
- sreevidya
title: '''ഷീല''യായി ശ്രീവിദ്യ'
view_count: 884367
---

**"ഷീല"യായി ശ്രീവിദ്യ** **Gopalakrishnan** ശ്രീവിദ്യയുടെ വേർപാടിന് ഇന്ന് പതിനാറ് വർഷങ്ങൾ തികയുന്നു. ശ്രീവിദ്യ അഭിനയിച്ച മനോഹരങ്ങളായ നിരവധി വേഷങ്ങൾ നിങ്ങളുടെ മനസ്സുകളിൽ എക്കാലവും ഉണ്ടാകും.. മിനിസ്‌ക്രീനിലും മികച്ച അഭിനയ മുഹൂർത്തങ്ങൾ നിറഞ്ഞ കഥാപാത്രങ്ങൾ ശ്രീവിദ്യയെ തേടിയെത്തിയിരുന്നല്ലോ.. "അവിചാരിതം" ഉൾപ്പടെ സീരിയലുകളും വർഷങ്ങൾക്കിപ്പുറവും ആസ്വാദകമനസ്സിൽ നിലനിൽക്കുന്നതിന് ശ്രീവിദ്യയുടെ മികവും ഒരു കാരണമാണ്..! അവിചാരിതത്തിലെ ജോഡികളായ ശ്രീവിദ്യ - പ്രേം പ്രകാശ്, ആ സീരിയലിനു മുമ്പ് ഒന്നിച്ച ഒരു ടെലിഫിലിം ആയിരുന്നു "അറിയാതെ". കുക്കൂ പരമേശ്വരന്റെ സംവിധാനത്തിൽ, 1999ൽ ഏഷ്യാനെറ്റിൽ രണ്ടു എപ്പിസോഡുകളിൽ സംപ്രേഷണം ചെയ്‌ത ആ ടെലിഫിലിമിനെ കുറിച്ചുള്ള ഓർമ്മ പുതുക്കാനാണ് ഈ കുറിപ്പ്.. ഷീല - മുകുന്ദൻ ദമ്പതിമാരുടെ കഥയാണ് "അറിയാതെ". യഥാക്രമം ശ്രീവിദ്യയും പ്രേം പ്രകാശുമാണ് ഈ കഥാപാത്രങ്ങളെ അവതരിപ്പിച്ചത്. വളരെ സന്തോഷം നിറഞ്ഞ ഒരു ദാമ്പത്യ നയിച്ചിരുന്ന ഇവരുടെ ജീവിതം കീഴ്മേൽ മറിഞ്ഞത് വെറും ഒരൊറ്റ ദിവസം കൊണ്ടായിരുന്നു. ഒരുനാൾ ഷീലയ്ക്ക് ഒറ്റയ്ക്ക് ഒരു യാത്ര പോകേണ്ടി വന്നു. ഷീല മടങ്ങിയെത്തേണ്ട സമയം കഴിഞ്ഞിട്ടും അവരെ കാണാതെ വന്നപ്പോൾ മുകുന്ദൻ ഷീലയെ അന്വേഷിച്ചിറങ്ങി.. എവിടെയും അയാൾക്ക്‌ ഒരറിവും ലഭിച്ചില്ല. ഒടുവിൽ സുഹൃത്തിന്റെ കൂടി ഉപദേശപ്രകാരം പോലീസിൽ പരാതി കൊടുത്തു. ദൂരെ ദിക്കിൽ എവിടുന്നോ ഷീല സഞ്ചരിച്ചിരുന്ന കാർ പോലീസ് കണ്ടെടുത്തു. എന്നാൽ അവർക്കും ഷീലയെ കുറിച്ച് ഒരു വിവരവും നൽകാനായില്ല.. [caption id="attachment_355287" align="aligncenter" width="960"] Made with LogoLicious Add Your Logo App[/caption] ഈ സമയത്തെല്ലാം ഷീല ഒരു മാനസികാരോഗ്യ കേന്ദ്രത്തിൽ കഴിയുകയാണ്. അന്ന് യാത്ര പോയദിവസം കാർ വഴിയിൽ ബ്രേക്ക് ഡൗൺ ആയപ്പോൾ, ഷീല മറ്റൊരു വാഹനം തേടുന്നതിനിടയിൽ ഒരു വാൻ അവരുടെ മുന്നിൽ നിർത്തി.. ഡ്രൈവറോട് കാര്യം പറഞ്ഞിട്ട് അവർ ആ വാഹനത്തിൽ കയറി. കുറച്ചകലെയുള്ള ഒരു മാനസികാരോഗ്യ കേന്ദ്രത്തിലേക്ക് രോഗികളെ കൊണ്ടുപോകുന്ന വാഹനമായിരുന്നു അത്. ഡ്രൈവറുടെ അശ്രദ്ധയോ അകത്തുണ്ടായിരുന്ന സ്റ്റാഫിന്റെ തെറ്റുദ്ധാരണയോ മൂലം ഷീലയേയും മാനസിക രോഗികളിൽ ഒരാളായി പരിഗണിച്ച് അവർ പെരുമാറി. ഷീല ചെന്നിറങ്ങിയത് ഒരാശുപത്രിയിൽ ആയിരുന്നു. അവിടേക്ക് കൊണ്ടുവന്ന രോഗികളിൽ ഒരാളായി ഷീലയെയും കണക്കാക്കി അവരുടെ വാക്കുകൾ പരിഗണിക്കാതെ ഷീലയെയും മാനസിക പ്രശ്‌നമുള്ള സ്ത്രീയായി മുദ്രകുത്തി.. (ഒരു ഭ്രാന്തനും തനിയ്ക്ക് ഭ്രാന്തുള്ള കാര്യം തുറന്നു സമ്മതിക്കില്ലെന്ന് വാദവുമായി ചീഫ് ഡോക്ടറും രംഗത്തെത്തിയത് ഷീലയ്ക്ക് തിരിച്ചടിയായി..!) ആശുപത്രിയിൽ ഫോൺ കണ്ടപ്പോൾ തനിയ്ക്ക് ഒരു കാൾ ചെയ്യാൻ അനുവദിക്കണമെന്നും സത്യാവസ്ഥ വെളിവാകുമെന്നും തന്റെ ഭർത്താവ് വരുമെന്നും ഷീല പറഞ്ഞെങ്കിലും അധികൃതർ അതിനു സമ്മതിച്ചില്ല. ഷീലയെ ബലമായി അവിടെ പ്രവേശിപ്പിച്ചു. മനഃസുഖമില്ലാത്ത ഒരുകൂട്ടം സ്ത്രീകളുടെ ഇടയിൽ മനോനില കൈവെടിയാതെ നിൽക്കുക എന്ന കനത്ത വെല്ലുവിളി ഷീല ഏറ്റെടുത്തു.. മറ്റു രോഗികളിൽ നിന്നുള്ള ശാരീരികോപദ്രവങ്ങൾ ഏൽക്കേണ്ടി വന്നിട്ടും, ആ കൂട്ടത്തിലൊരു സ്ത്രീ ലൈംഗികപരമായും ഷീലയെ ഉപദ്രവിക്കാൻ ശ്രമിച്ചിട്ടും അവർ പിടിച്ചുനിന്നു. ഓഫീസ് മുറിയിലെ ഫോണിൽ നിന്നും ഭർത്താവിനെ വിളിക്കാൻ അവർ തക്കംപാർത്തു. ഒന്നുരണ്ടുതവണ അവർ ശ്രമിക്കുന്നുണ്ടെങ്കിലും വിജയിച്ചില്ല. ഒരുനാൾ ഷീലയുടെ കാൾ ഭർത്താവിനെ തേടിയെത്തി. ഭർത്താവിന്റെ ശബ്ദം ഫോണിൽ കേട്ടതിന്റെ ആവേശത്തിലും താൻ നേരിടുന്ന ദുര്യോഗത്തിലും ശബ്ദമിടറിയെങ്കിലും ഷീല കാര്യങ്ങൾ ഭർത്താവിനെ ബോധ്യപ്പെടുത്താൻ ശ്രമിച്ചു. പരസ്പര ബന്ധമില്ലാതെ എന്തൊക്കെയോ പറയുന്ന തന്റെ ഭാര്യയുടെ ശബ്ദം മുകുന്ദനെ അസ്വസ്ഥനാക്കി. എങ്കിലും ഭാര്യയെ കണ്ടുകിട്ടിയ സന്തോഷത്തിൽ മുകുന്ദൻ ഷീല ഫോണിൽ സൂചന കൊടുത്ത ആശുപത്രിയിലേക്ക് വേഗം ചെന്നു.. (ഭർത്താവ് തന്നെ വന്നുകണ്ടു ആശ്വസിപ്പിച്ച് ഡോക്ടറെ ശകാരിച്ചും തന്നെ അവിടെനിന്നും കൊണ്ടുപോകുന്നതായും ഷീല സ്വപ്‌നം കണ്ടതുപോലെ തന്നെ മുകുന്ദൻ ആശുപത്രിയിലേക്ക് എത്തി. ഡോക്ടറുമായി സംസാരിച്ചു. നിരുത്തരവാദപരമായ പെരുമാറിയതിന് മുകുന്ദൻ ഡോക്ടറോട് തട്ടിക്കയറി. പക്ഷെ എല്ലാം ശാന്തമായി കേട്ടശേഷം ഡോക്ടർ പറഞ്ഞത്, "നിങ്ങളുടെ ഭാര്യയ്ക്ക് അസുഖമുള്ളത് കൊണ്ടാണ് അവരിവിടെ കഴിയേണ്ടി വന്നത്..!" എന്നായിരുന്നു.. തുടർന്നുള്ള ഡോക്ടറുടെ സംസാരത്തിൽ നിന്നും ഭാര്യ ഷീലയ്ക്ക് മനസിന് കുഴപ്പമുണ്ടെന്നു ചിന്ത മെല്ലെ മുകുന്ദനിൽ നിറയ്ക്കാൻ ഡോക്ടർക്ക് കഴിഞ്ഞു. ഡോക്ടറുടെയും നേഴ്സ് ഉൾപ്പടെ സ്റ്റാഫുകളും ആ അഭിപ്രായം തെന്നെ പങ്കുവച്ചപ്പോൾ മുകുന്ദൻ ആശയക്കുഴപ്പത്തിലായി. അന്നേരമാണ് ഭർത്താവിന്റെ കാർ വെളിയിൽ കിടക്കുന്ന കാഴ്ച ജനലഴികളിലൂടെ കണ്ട ഷീല ഓഫീസ് മുറിയിലേക്ക് ഓടിയലച്ചു വരുന്നത്.. വഴിയിൽ കണ്ടതെല്ലാം തട്ടിമാറ്റി, മറ്റുള്ളവരെ തള്ളിമാറ്റി അലറിക്കൊണ്ടുള്ള ഷീലയുടെ വരവ് മുകുന്ദനെ ഞെട്ടിച്ചു. ഷീല കരഞ്ഞുകൊണ്ട് മുകുന്ദന്റെ നെഞ്ചിലമർന്നു തന്നെ രക്ഷിക്കാൻ കെഞ്ചി.. പക്ഷെ അയാളുടെ മറുപടി, "നീ കുറച്ച് ദിവസം കൂടി ഇവിടെ നിൽക്ക്.. എന്നിട്ടു ഞാൻ വന്നു കൊണ്ടുപോകാം..!" എന്നായിരുന്നു.. ആരുടെ വരവിനാണോ ഷീല ഇത്രയും കാത്തിരുന്നത്, ആരാണോ തന്നെ അങ്ങേയറ്റം വിശ്വസിക്കും എന്ന് ഷീല പ്രതീക്ഷിച്ചത് അയാളിൽ നിന്നുള്ള ആ മറുപടി ശരിക്കും ഷീലയുടെ സമനില തെറ്റിച്ചു.. മുകുന്ദൻ മടങ്ങിപ്പോകുന്നത് ഒരുതുള്ളി കണ്ണീർ പൊഴിയ്ക്കാതെ ഷീല നോക്കിനിൽക്കുന്ന രംഗത്തോടെയാണ് ഈ ടെലിഫിലിം അവസാനിക്കുന്നത്..! Gabriel García Márquez 1992ൽ പ്രസിദ്ധീകരിച്ച " I Only Came to Use the Phone" എന്ന ചെറുകഥയാണ് കുക്കു പരമേശ്വരൻ "അറിയാതെ"യ്ക്ക് ആസ്പദമാക്കിയത്. ശ്രീവിദ്യ, പ്രേം പ്രകാശ് എന്നിവർക്കൊപ്പം ഷീല -മുകുന്ദൻ ദമ്പതിമാരുടെ കുടുംബ സുഹൃത്തുക്കളായി മുകുന്ദനും മഞ്ജു പിള്ളയും ഡോക്ടറായി ടി എസ് രാജുവും ആശുപത്രിയിലെ സ്റ്റാഫായി മങ്ക മഹേഷും ഉൾപ്പടെ അഭിനയിച്ച "അറിയാതെ"യ്ക്ക്, 1999ലെ ഏറ്റവും മികച്ച ടെലിഫിലിമിനുള്ള സംസ്ഥാന ടെലിവിഷൻ അവാർഡും ലഭിച്ചിരുന്നു. തൃശൂർ സ്വദേശി ജയരാജ് പുതുമഠം ആയിരുന്നു നിർമ്മാതാവ്. സംവിധാനവും തിരക്കഥയും കുക്കു പരമേശ്വരൻ. കാമറ പി. സുകുമാർ.. ശ്രീവിദ്യയുടെ ചരമവാർഷിക ദിനത്തിൽ ഇന്നത്തെ പ്രേക്ഷകർ ഒരുപക്ഷേ മറന്നു പോയേക്കാവുന്ന ഒരു മികച്ച കഥാപാത്രത്തെ ഓർമ്മയിൽ കൊണ്ടുവരാനാണ് ഞാൻ ശ്രമിച്ചത്. ഈ ടെലിചിത്രം കണ്ടിട്ടുള്ളവർ, "ഷീല"യായുള്ള ശ്രീവിദ്യയുടെ പ്രകടനം ഓർമ്മിക്കുന്നവർ, അക്കാര്യങ്ങൾ പങ്കുവയ്ക്കുമല്ലോ.. ശ്രീവിദ്യയ്ക്ക് ഓർമ്മപൂക്കൾ..