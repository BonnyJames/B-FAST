---
author: Beaumaris
categories:
- Entertainment
comment_count: 0
date: 2022-09-27 04:24:19
draft: false
image: ''
like_count: 9518
share_count: 2150
tags:
- A.R RAHMAN
- kalvare
- manirathnam
- ravanan
title: അത്യതിശയകരം' എന്ന് വിശേഷിപ്പിക്കാവുന്ന ഒരു ചലച്ചിത്രഗാനമാണ് രാവണനിലെ 'കൾവരേ
  കൾവരേ'
view_count: 215272
---

**മെൽവിൻ പോൾ** ഒരു കാര്യം ഞാൻ നിങ്ങൾക്ക് ഉറപ്പു തരാം. ഈ വ്യാഖ്യാനം വായിച്ചതിന് ശേഷം ഈ ഗാനം കേൾക്കുന്ന നിങ്ങളുടെ ചുണ്ടുകളിൽ ഒരു ചെറുപുഞ്ചിരി തെളിയുകതന്നെ ചെയ്യും! 'അത്യതിശയകരം' എന്ന് വിശേഷിപ്പിക്കാൻ ഞാൻ താത്പര്യപ്പെടുന്ന ഒരു ചലച്ചിത്രഗാനമാണ് രാവണൻ (2010) എന്ന ചിത്രത്തിലെ 'കൾവരേ കൾവരേ' എന്നത്. തന്റെ ഇണയുമായുള്ള വേഴ്ചയ്ക്കായുള്ള ഒരു പെണ്ണിന്റെ അദമ്യമായ ആഗ്രഹത്തെ, വരികളാൽ വരയ്ക്കുകയാണ് ഗാനരചയിതാവായ വൈരമുത്തു ഇവിടെ. പൊതുബോധത്തെക്കൊണ്ട് 'അശ്ലീലം' എന്ന് പറയിക്കാതെ, അത്രയും കൈയ്യൊതുക്കത്തോടെ അദ്ദേഹം അത് ചെയ്തിരിയ്ക്കുന്നത് വിസ്മയത്തോടെയേ കാണാനാകുന്നുള്ളൂ. ആ വരികൾക്കൊപ്പം A R റഹ്മാന്റെ മനോഹര സംഗീതവും, ശ്രേയാ ഘോഷാലിന്റെ ഭാവസാന്ദ്രമായ ആലാപനവും ചേരുമ്പോൾ, 'കൾവരേ', തമിഴ് ഭാഷയിലുണ്ടായിട്ടുള്ള ഏറ്റവും മികച്ച ഗാനങ്ങളിലൊന്നായിത്തീരുന്നു. [embed]https://youtu.be/rpc43hOKy0A[/embed] \--------------------------------------------- കൾവരേ കൾവരേ, കൾവരേ കൾവരേ... കൺപുകും കൾവരേ, കൈ കൊണ്ട് പാരീരോ, കൺകൊണ്ട് സേരീരോ, കലൈ സൊല്ലി താരീരോ! (പ്രിയമോഷ്ടാവേ... എന്റെ കണ്ണുകളിലൂടെ അകത്തു കടന്നവനേ... നിന്റെ കൈകൾക്കൊണ്ട് എന്നെ കാണ്, കണ്ണുകൾക്കൊണ്ട് എന്നിൽച്ചേര്, എനിയ്ക്ക് കലയഭ്യസിപ്പിച്ച് താ! അവളുടെ ഹൃദയമാണ് അവൻ മോഷ്ടിച്ചെടുത്തിരിയ്ക്കുന്നത്. 'കണ്ണുകളിലൂടെ അകത്തു കടന്നവനേ' എന്നത് കൊണ്ട്, അവൻ കാഴ്ചയ്ക്ക് അതിസുന്ദരനാണ് എന്നർത്ഥം. സാധാരണയായി, കണ്ണുകൾക്കൊണ്ട് നോക്കുകയും കൈകൾക്കൊണ്ട് തൊടുകയുമാണ് ചെയ്യുക. അവയവങ്ങളുടെ ഈ ധർമ്മം പരസ്പരം വെച്ച് മാറിയിരിക്കുന്നതിലൂടെ, വെറും കണ്ണുകൾക്കൊണ്ടുള്ള നോട്ടം മാത്രം പോരാ, പിന്നെയോ, സ്പർശം തന്നെ വേണം എന്ന് വ്യംഗ്യമായി പറഞ്ഞിരിക്കുന്നു. തനിയ്ക്കഭ്യസിപ്പിച്ചു തരണമെന്ന് അവൾ അവനോട് ആവശ്യപ്പെടുന്നത് കാമകലയല്ലാതെ മറ്റൊന്നുമല്ല!) \--------------------------------------------- ഉമ്മൈ എണ്ണി ഉമ്മൈ എണ്ണി ഊമൈ കൺകൾ തൂങ്കാത് തലൈവാ, എൻ തലൈവാ അകം അറിവീരോ, അരുൾ പുരിവീരോ... വാരന്തോറും അഴകിൻ ഭാരം കൂടും കൂടും കുറൈയാത് ഉറവേ എൻ ഉറവേ ഉടൈ കളൈവീരോ, ഉടൽ അണിവീരോ! (നിന്നെ മാത്രം നിനച്ച് നിനച്ച്, ഈ ഊമയുടെ മിഴികൾ ഉറങ്ങുകയില്ല..നാഥാ, എന്റെ നാഥാ, എന്റെ അന്തരംഗം നീ അറിയുന്നുണ്ടോ? ഞാൻ പറയുന്നത് നീ ഗ്രഹിയ്ക്കുന്നുണ്ടോ? ആഴ്ചകൾ കടന്നുപോകും തോറും എന്റെ അഴകിന്റെ ഭാരം കൂടുകയല്ലാതെ കുറയുകയില്ല. എന്റെ ഇണയായവനേ, നീ നിന്റെ ഉടയാടകൾ ദൂരെയെറിയൂ.പകരം എന്റെ ഉടൽ എടുത്തണിയൂ! എന്നും, രാത്രികളിൽ അവൻ തന്നോടൊപ്പം രമിയ്ക്കാൻ വരുന്നതും കാത്ത് അവൾ ഉറങ്ങാതെ ശയ്യയിൽ കിടക്കുന്നു. അവനോ, അവളുടെ മനസ്സറിയുന്നില്ല, അവൾ പറയാതെ പറയുന്നത് ഗ്രഹിയ്ക്കുന്നില്ല. 'ഊമയുടെ മിഴികൾ' എന്നത് കൊണ്ട് അർത്ഥമാക്കുന്നത്, അവളുടെ ആഗ്രഹങ്ങൾ അവൾ വാക്കുകളാൽ അവനെ അറിയിക്കുന്നില്ല എന്നാണ്. അവളുടെ അഴകിന്റെ ഭാരം ദിവസങ്ങൾ കടന്നു പോകും തോറും കൂടിക്കൂടി വരുന്നതിന് ഒറ്റക്കാരണമേയുള്ളൂ; അവളുടെ അഴക് അവൻ നുകരുന്നില്ല. അതൊന്ന് നുകർന്ന്, അവളുടെ അഴകിന്റെയും മനസ്സിന്റെയും ഭാരമൊന്ന് കുറച്ച് നൽകാൻ, നഗ്നമായ ഉടലുകൾ ഉടയാടകൾ കണക്കേ ഒട്ടിച്ചേർന്നുള്ള ഒരു വേഴ്ചയ്ക്കായി അവളവനെ ക്ഷണിയ്ക്കുന്നു!) \--------------------------------------------- എൻ ആസൈ... എൻ ആസൈ, നാനാ സൊൽവേൻ?! എൻ ആസൈ നാനാ സൊൽവേൻ, എൻ ആസൈ നീയേ സൊന്നാൽ കണ്ണാലേ ആമാം എൻപേനേ! (എന്റെ ആഗ്രഹങ്ങൾ... എന്റെ ആഗ്രഹങ്ങൾ ഞാനായിട്ട് പറയുമെന്ന് തോന്നുന്നുണ്ടോ? ഞാൻ ആഗ്രഹിക്കുന്നത് നിന്റെ വായിൽ നിന്നും കേട്ടാൽ, ഞാൻ കണ്ണുകൾ കൊണ്ട് അതിന് സമ്മതം തരില്ലേ? തന്റെ ആഗ്രഹം അവനെ അറിയിക്കാൻ അവളുടെ ലജ്ജ അവളെയനുവദിയ്ക്കുന്നില്ല!) \--------------------------------------------- എങ്കെങ്കേ ഉതട് പോകും, അങ്കങ്കേ ഉയിരും പോകും, അൻപാലേ ആളച്ചൊൽവേനേ! വലിമികും ഇടങ്കൾ, വലിമികാ ഇടങ്കൾ, തമിഴ്ക്ക് തെരികിൻട്രതേ... വലിമികും ഇടങ്കൾ, വലിമികാ ഇടങ്കൾ, തങ്കളുക്കുത്തെരികിൻട്രതാ? (എവിടെയെല്ലാം നിന്റെ അധരങ്ങൾ സ്പർശിയ്ക്കുന്നുവോ, അപ്പപ്പോൾ എന്റെ പ്രാണനും എന്നെ വിട്ട് പോകുന്നത് പോലെയാണെനിയ്ക്ക്. അത്യധികമായ മോഹത്തോടെ എന്നെ കീഴ്പ്പെടുത്തി ഭരിയ്ക്കാനേ ഞാൻ നിന്നോട് പറയൂ!തമ്മിൽച്ചേർത്താൽ വിടവുകളില്ലാതെ ചേർന്നിരിയ്ക്കുന്നവയും ചേർന്നിരിയ്ക്കാത്തവയുമായവ ഏതെല്ലാമെന്ന് തമിഴ് ഭാഷയ്ക്കറിയാം.നമുക്കിടയിൽ അങ്ങനെ ചേർന്നിരിയ്ക്കുന്നവയേതെല്ലാമെന്ന് താങ്കളറിയുന്നുണ്ടോ? വലിമികും ഇടങ്കൾ, വലിമികാ ഇടങ്കൾ എന്നീ പ്രയോഗങ്ങൾ തമിഴ് ഭാഷാവ്യാകരണത്തിലുള്ളതാണ്. ഏതാണ്ട്, മലയാളഭാഷാവ്യാകരണത്തിലെ ദിത്വസന്ധിയുടെ ഒരു വകഭേദം.ഉദാഹരണത്തിന്: കൂട്ടി + ചേർക്കുക - കൂട്ടിച്ചേർക്കുക (വലിമികും ഇടം. ഇതിൽ 'ചേർക്കുക' എന്ന രണ്ടാമത്തെ പദത്തിലെ 'ച' ഇരട്ടിച്ച് രണ്ടു വാക്കും കൂടിച്ചേർന്ന് ഒന്നാകുന്നു)അവൻ + വന്നു - അവൻ വന്നു (വലിമികാ ഇടം. ഇതിൽ 'വന്നു' എന്ന രണ്ടാമത്തെ പദത്തിലെ 'വ' ഇരട്ടിച്ച് രണ്ടു വാക്കും കൂടിച്ചേർന്ന് ഒന്നാകുന്നില്ല)ഇതു പോലെ, രണ്ടുടലുകൾ തമ്മിൽ ചേരുമ്പോൾ ചുംബനത്തിലൂടെ അധരങ്ങളും, ആലിംഗനത്തിലൂടെ ഉടലുകളും, പരസ്പരം കോർക്കുന്നതിലൂടെ വിരലുകളും, അങ്ങനെയങ്ങനെ പലതും വിടവുകളില്ലാതെ കൂട്ടിച്ചേർക്കാം!! 'തങ്കളുക്കുത്തെരികിൻട്രതാ' എന്ന 'വലിമികും ഇട' പ്രയോഗം ഇവിടെ നടത്തിയിരിക്കുന്നതിലൂടെ വീണ്ടും വീണ്ടും വെളിവാകുന്നത് വൈരമുത്തുവിന്റെ അപാരമായ പ്രതിഭയല്ലാതെ മറ്റൊന്നുമല്ല.