---
author: Beaumaris
categories:
- Entertainment
comment_count: 0
date: 2022-08-19 11:10:40
draft: false
image: https://cdn.boolokam.com/articles/2022/08/g4t33-1.jpg
like_count: 52019
share_count: 18558
tags:
- GARGI MOVIE
- sai pallavi
title: എത്രകാലം നിങ്ങൾക്ക് ഈ പെൺയുദ്ധങ്ങളെ തടയാനാകും ?
view_count: 1026226
---

**അജയ് വി.എസ്** ഗാർഗി എന്ന സിനിമയിൽ പറയുന്ന ഒരു കാര്യമുണ്ട്. "സ്ത്രീയായി ജനിക്കണമെങ്കിൽ തപസ്സ് ചെയ്യണമെന്നൊക്കെ കവിതകളിൽ പറയും അതൊന്നും വിശ്വസിച്ച് വിഡ്ഢിയാവരുത് പെണ്ണായി പിറന്നതല്ലേ ഇനി എന്നും യുദ്ധമായിരിക്കും ശത്രു ആര് വേണമെങ്കിലുമാവാം". നിങ്ങൾ ഒന്ന് വെറുതെ ആലോചിച്ചുനോക്കൂ ഒരു സ്ത്രീയായി ജനിച്ച വ്യക്തി അവരുടെ ജീവിതത്തിന്റെ ഏതെല്ലാം ഘട്ടങ്ങളോടാണ് കലഹിക്കുന്നതെന്ന്, ഒന്നിനോടും യുദ്ധം ചെയ്യാതെ എന്താണ് അവർ നേടിയിട്ടുള്ളതെന്ന്, യാതൊരുവിധ കുറ്റപ്പെടുത്തലുകളും കേൾക്കാതെ എന്നെങ്കിലും നമ്മുടെ വീട്ടിലെ, നാട്ടിലെ സ്ത്രീകൾ വെറുതെയിരുന്നിട്ടുണ്ടോയെന്ന് ഒന്ന് വെറുതെ ആലോചിച്ചുനോക്കൂ. ഒരു പെൺകുട്ടി എല്ലാം തിരിച്ചറിയാൻ കഴിയുന്ന പ്രായം മുതൽ വിലക്കിന്റെ, അടിച്ചമർത്തലിന്റെ ആണധികാരത്തിലൂടെയാണ് വളർന്നുവരുന്നത്. ഒന്ന് ചിരിക്കാനോ, ഒന്നുറക്കെ സംസാരിക്കാനോ കഴിയാതെ പുരുഷചട്ടക്കൂട്ടിൽ നിന്നാണ് ഓരോ സ്ത്രീകളും അവരുടെ ജീവിതത്തെ തള്ളിനീക്കുക. ഈ പ്രതിസന്ധികളെയും, ചൂഷണങ്ങളെയും തരണം ചെയ്ത് ജീവിക്കാൻ പോരാടുന്ന സ്ത്രീകളെയും ഈ സമൂഹം വെറുതെ വിട്ടിട്ടില്ല. പ്രതികരിക്കുന്ന പെൺകുട്ടികളെ, സ്ത്രീകളെ അച്ചടക്കമില്ലാത്തവളൊന്നും, അനുസരണയില്ലാത്തവളെന്നും, വിലകൽപ്പിക്കാത്തവളെന്നും, ബഹുമാനമില്ലാത്തവളെന്നുമുള്ള പട്ടങ്ങൾ നൽകി മാനസികമായി തളർത്തും. ഭൂരിഭാഗം സ്ത്രീകളും ആ മാനസിക പീഡനത്തിൽ ഇരയുമാകും. പ്രതികരിക്കാൻ കഴിയാതെയാവും. സഞ്ചരിക്കുന്ന സ്ഥലങ്ങളിൽ നിന്നും, തൊഴിലിടങ്ങളിൽ നിന്നും, പഠിക്കുന്ന സ്ഥാപനങ്ങളിൽ നിന്നും നേരിടുന്ന ലൈംഗിക ചൂഷണങ്ങൾക്കും യാതൊരുവിധ കുറവും കാണില്ല. ഒന്ന് ആലോചിച്ചു നോക്കൂ എന്തെല്ലാം അവസ്ഥകളോടാണ് സ്ത്രീകൾ യുദ്ധം ചെയ്യുന്നതെന്ന്. ഇങ്ങനെ എല്ലാവിധത്തിലുമുള്ള പ്രതിസന്ധികളെ തരണം ചെയ്തു കൊണ്ടാണ് സ്ത്രീകൾ ഈ സമൂഹത്തിൽ ജീവിക്കുന്നത്. വലിയ പോരാട്ടങ്ങൾക്ക് സാക്ഷ്യംവഹിച്ചു കൊണ്ടാണ് നമ്മുടെ നാട്ടിലെ സ്ത്രീ മുന്നേറ്റങ്ങളെല്ലാം നടന്നിട്ടുള്ളത്. സ്ത്രീ പ്രാതിനിധ്യം എല്ലാ മേഖലകളിലും ഉറപ്പുവരുത്തുന്നതിന്റെ ഭാഗമായി പുരോഗമന പ്രസ്ഥാനങ്ങൾ നടത്തിയ ഒട്ടേറെ സമരചരിത്രങ്ങളും നമുക്കുണ്ട്. വലിയ മാറ്റങ്ങളൊന്നും സമൂഹത്തിൽ സംഭവിച്ചിട്ടില്ലെങ്കിൽ പോലും ഒരു മാറ്റവും സംഭവിച്ചിട്ടില്ല എന്ന് പറയാൻ നമുക്ക് കഴിയില്ല. ആ മാറ്റങ്ങളുടെ ഭാഗമായിട്ടാണ് ഇന്ന് പെൺകുട്ടികൾ തങ്ങൾ നേരിട്ട ലൈംഗികാതിക്രമങ്ങളെ കുറിച്ച് തുറന്ന് പറയാൻ ആരംഭിച്ചത്. ![](https://cdn.boolokam.com/articles/2022/08/g4t33-1.jpg)അങ്ങനെ തുറന്നുപറയുന്ന ഘട്ടത്തിൽ കൂടെ നിൽക്കേണ്ടിയിരുന്ന, സമൂഹത്തിനെ പുരോഗമനപരമായി ചിന്തിപ്പിക്കാൻ സഹായകമാവേണ്ടിയിരുന്ന ഒരു നീതിന്യായ സംവിധാനത്തിന് വസ്ത്രം കാരണമാണ് പീഡനം നടന്നതെന്നും, വസ്ത്രം ലൈംഗിക ഉത്തേജകം നൽകി എന്നെല്ലാം പറയാൻ കഴിഞ്ഞത് തീർത്തും പരിതാപകരമാണ്. ചൂഷണങ്ങൾ അനുഭവിക്കാത്ത പുരുഷന്മാർക്ക് എല്ലാം കെട്ടുകഥകളായിരിക്കും അതുകൊണ്ടാണ് സ്ത്രീകൾ അനുഭവിച്ചതിന്റെ നൂറിലൊന്ന് പുരുഷന്മാർ അനുഭവിച്ചിട്ടുണ്ടോ എന്ന് ചോദിക്കുമ്പോൾ ചിരിച്ച് തള്ളിക്കളയാൻ കഴിയുന്നത്, നിസ്സാരമായി ആ ചോദ്യത്തെ കാണുവാൻ സാധിക്കുന്നത്.എത്രകാലം നിങ്ങൾക്ക് ഈ പെൺയുദ്ധങ്ങളെ തടയാനാകും.