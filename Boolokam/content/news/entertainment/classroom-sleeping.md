---
author: Beaumaris
categories:
- Entertainment
comment_count: 0
date: 2023-05-14 06:20:06
draft: false
image: ''
like_count: 31931
share_count: 25923
tags:
- Sleeping
- STUDENTS
title: എന്തുകൊണ്ടാണ് ക്ലാസ്‌മുറിയിൽ ഇരുന്ന് കുട്ടികൾ ഉറങ്ങുന്നത് ?
view_count: 1065234
---

**എന്തുകൊണ്ടാണ് ക്ലാസ്‌മുറിയിൽ ഇരുന്ന് കുട്ടികൾ ഉറങ്ങുന്നത് ?** ക്ലാസുകളിലെ ഉറക്കം ഒരു വലിയ പ്രശ്നമാണ്. ചരിത്രവും , ശാസ്ത്രവും , ഭാഷയുമെല്ലാം കത്തിക്കയറുമ്പോഴായിരിക്കാം ചില വിരുതന്മാർ ഉറക്കത്തിലേക്ക് വീഴുന്നത്. കണ്ണും , കാതും കൂർപ്പിച്ചിരുന്ന് ഇനി ഞാൻ ഉറങ്ങില്ലെന്ന ദൃഢപ്രതിജ്ഞയോടെ ശ്രമിച്ചാലും രക്ഷയില്ല. അധ്യാപകരുടെ കഠോര ശബ്ദങ്ങൾ പോലും ആ സമയത്ത് വിദ്യാർത്ഥികൾക്ക് താരാട്ടാകും. നമ്മുടെയെല്ലാം ഉള്ളിൽ ഒരു ഘടികാരമുണ്ട്. അത് നമ്മൾ 24 മണിക്കൂറിൽ സെറ്റ് ചെയ്ത് വച്ചിരിക്കുകയാണ്. ആ ജൈവ ഘടികാരത്തിന്റെ പ്രവർത്തനഫലമായി നമ്മുടെ സാധാരണ നടപടിക്രമങ്ങൾ തുടർന്ന് പോകുന്നു. പൊതുവെ വെളിച്ചം കൂടുതലുള്ള സമയത്ത് ഉണർന്നിരിക്കാനുള്ള സി​ഗ്നലുകൾ കൂടുതലായിരിക്കും.ഇരുട്ടിക്കഴിഞ്ഞാൽ സി​ഗ്നലുകൾ കുറയുകയും ഉറക്കം വരികയും ചെയ്യും. [](https://cdn.boolokam.com/articles/2023/05/tr.webp)ഈ ഘടികാരത്തെ നമ്മുടെ ഇച്ഛയ്ക്കനുസരിച്ച് ട്യൂൺ ചെയ്തെടുക്കാനുമാകും. ഉദാഹരണത്തിന് ക്ലാസിൽ പോകാൻ ക്ലോക്കിൽ വയ്ക്കുന്ന അലാറം പലപ്പോഴും നമ്മളെ ഉണർത്താറുണ്ട്.സ്കൂളിൽ പഠിക്കുമ്പോൾ വിനോദയാത്രയ്ക്ക് പോകുന്ന ദിവസം മാത്രം അലാം അടിക്കുന്നതിന് മുൻപ് കൃത്യ സമയത്ത് നമ്മളുണരുന്നു. അങ്ങനെ നമുക്കിഷ്ടമുള്ള കാര്യങ്ങളിൽ മാത്രം ഈ ജൈവഘടികാരം കൃത്യത പാലിക്കും. നമ്മൾ ഉണർന്നിരിക്കുന്നതിന് തലച്ചോറിലെ ചില പ്രത്യേക ഭാ​ഗങ്ങളുടെ പ്രവർത്തനങ്ങൾ കൂടി ആവശ്യമാണ്. സന്തോഷം കിട്ടുന്നതും, താൽപ്പര്യം, കൗതുകം എന്നിവ ജനിപ്പിക്കുന്നതുമായ സിഗ്നലുകൾ ഈ ഭാഗങ്ങളിലെ കോശങ്ങൾക്ക് ഉത്തേജനം നൽകുകയും അതിന്റെ ഭാഗമായി ഡോപ്പമീൻ എന്ന നാഡീ രാസപദാർത്ഥം ഉത്പാദിപ്പിക്കപ്പെടുകയും ചെയ്യും. ആകാംക്ഷയും , ഞെട്ടലും , ഭീതിയുമൊക്കെയും ഇത്തരത്തിൽ പ്രവർത്തിക്കും. അതായത് നമ്മെ ഉണർത്തും.ഇനി ബോറായ ഒരു ക്ലാസിൽ ഇരിക്കുന്നതായി സങ്കൽപ്പിച്ച് നോക്കൂ. നമ്മുടെ തലച്ചോറിന് ഉത്തേജനം ലഭിക്കുന്ന ഒന്നും തന്നെ അതിലില്ല. നമ്മൾ നേരത്തേ പറഞ്ഞ തലച്ചോറിന്റെ ആ പ്രത്യേക ഭാ​ഗങ്ങൾക്ക് ഉത്തേജന സി​ഗ്നലുകൾ ലഭിക്കുന്നില്ല .ഡോപ്പമീനും ഉത്പാദിപ്പിക്കപ്പെടുന്നില്ല. ഫലമോ ഉറക്കത്തിലെക്ക് വഴുതി വീഴും. പക്ഷേ നിങ്ങളെ, നിങ്ങളുടെ തലച്ചോറിനെ ആകർഷിക്കാൻ കഴിയുന്ന എന്തെങ്കിലും ആ ക്ലാസ്‌മുറിയിൽ പഠിക്കുന്ന വിഷയത്തോട് ചേർത്ത് അവതരിപ്പിക്കാൻ ടീച്ചർക്കായാൽ ഈ ക്ലാസ് മുറിയിലെ ഉറക്കം അവസാനിപ്പിക്കാനാകും.