---
author: Beaumaris
categories:
- Entertainment
comment_count: 0
date: 2022-09-14 03:43:00
draft: false
image: ''
like_count: 15169
share_count: 5376
tags:
- pathonpatham noottandu
- Vinayan Tg
title: വലിയ ക്യാൻവാസിലുള്ള അന്യഭാഷാ ചിത്രങ്ങൾക്ക് മുന്നിലേക്ക് വെക്കാവുന്ന മലയാളത്തിന്റെ
  മണമുള്ള ചരിത്ര സിനിമ
view_count: 333000
---

**രജിത് ലീല രവീന്ദ്രൻ** **സ്പോയ്ലർ അലേർട്** പത്തൊമ്പതാം നൂറ്റാണ്ട് സിനിമയുടെ അവസാന രംഗങ്ങളിൽ നങ്ങേലി എന്ന കഥാപാത്രത്തിനെ പിടിച്ചു കെട്ടി ഇനിയങ്ങോട്ട് മാറുമറയ്ക്കാനാവില്ലെന്നു പറഞ്ഞു, മാറിടം പ്രദർശിപ്പിക്കുവാൻ ആവശ്യപ്പെടുന്നുണ്ട്. നങ്ങേലിയുടെ നഗ്നമായ മാറുനോക്കി തമ്പ്രാക്കന്മാരെല്ലാം ഞൊട്ടി നുണയുന്നുണ്ട്. ആത്മാഭിമാനം നഷ്ടപ്പെട്ടവളായ, അപമാനിതയായ നങ്ങേലി കയ്യിലിരുന്ന അരിവാളുകൊണ്ട് തന്റെ മുല വെട്ടിയരിഞ്ഞു ഇലയിലേക്ക് വീഴ്ത്തുകയാണ്. രക്തം വാർന്നവൾ മരണപ്പെടുന്നു. ചേർത്തലയിലെ നങ്ങേലിയുടെ കഥ യഥാർത്ഥമല്ലെന്നും അതു വെറും മിത്ത് മാത്രമാണെന്നും വാദിക്കുന്നവരുണ്ട്. പക്ഷേ അതിനുള്ള കാരണമായി അവർ പ്രധാനമായും മുന്നോട്ടുവെക്കുന്ന വാദഗതി ഈ കഥ കേൾക്കുവാൻ തുടങ്ങിയിട്ട് 20 വർഷമേ ആയുള്ളൂ എന്നുള്ളതാണ്. എന്നാൽ നമ്മുടെ കൊട്ടാരം ചരിത്രകാരന്മാർ അവരുടെ സവർണ്ണ ചരിത്രരചനകളിൽ നിന്നും നങ്ങേലിയുടെ ജീവിതം മനപ്പൂർവ്വം ഉപേക്ഷിക്കുകയും, വിട്ടുകളയും ചെയ്തതാകാനുള്ള സാധ്യത തള്ളികളയാനാവുന്നതല്ല. കഥകളിൽ പറയുന്നതുപോലെ നങ്ങേലിയുടെ മൃതദേഹം ദഹിപ്പിക്കുവാൻ കാണിച്ച തിടുക്കവും, ജാഗ്രതയും അവരുടെ ചരിത്രം കുഴിച്ചുമൂടുവാനും കാണിച്ചിട്ടുണ്ടാകാം എന്നൊരു സാധ്യത നിലനിൽക്കുന്നുമുണ്ട്. കൂടുതൽ ഗവേഷണങ്ങൾ കൂടുതൽ പഠനങ്ങൾ, ചരിത്ര രചനകൾ ഈ വിഷയത്തിൽ വരട്ടെ. പറയാതെ വയ്യ, കേരളത്തിന്റെ കഴിഞ്ഞ നൂറ്റാണ്ടുകളിലെ സാമൂഹ്യ ജീവിത പരിസരങ്ങളിലേക്കുള്ള ഏറ്റവും മികച്ച എത്തിനോട്ടങ്ങളിലൊന്നാണ് വിനയൻ സംവിധാനം ചെയ്ത പത്തൊമ്പതാം നൂറ്റാണ്ട് എന്ന സിനിമ. സിനിമയുടെ ആദ്യ സീനിൽ ചെറുപ്പക്കാരനായ വേലായുധ ചേകവരെ കാണിച്ചു, തുടർന്നുണ്ടായ സംഘർഷങ്ങളിൽ വിജയിച്ചയാൾ കുതിരപ്പുറത്തേറി മുന്നോട്ട് പോകുമ്പോൾ സംവിധായകന്റെ കയ്യടക്കം ദൃശ്യമാകുന്നുണ്ട്, തിയേറ്ററിൽ കയ്യടിയും ഉയരുന്നു.സിജു വിൽസൺ എന്ന നടൻ പ്രേക്ഷകരുടെ പ്രതീക്ഷകൾക്കപ്പുറത്തു നിൽക്കുന്ന പ്രകടനം നടത്തുകയാണ്. മലയാളിക്ക് അത്ര പരിചിതനല്ലാത്ത ആറാട്ടുപുഴ വേലായുധ പണിക്കർ എന്ന ചരിത്ര പുരുഷനെ സംവിധായകൻ വിനയൻ മുന്നിലേക്ക് കയറ്റി നിർത്തുകയാണ്. തിരുവിതാംകൂറിൽ രാജഭരണകാലത്ത് സവർണ്ണ പ്രമാണികളും, നായർ നാടുവാഴികളും, നായർ പട്ടാളവും അരങ്ങുവാണിരുന്നൊരു കാലഘട്ടത്തിൽ, മനുഷ്യരായി പരിഗണിക്കാൻ ഈഴവ ജനവിഭാഗം ഒരു നേതാവിന്റെ കീഴിൽ അണിനിരന്ന് നടത്തിയ പോരാട്ടത്തിന്റെ ചരിത്രമുണ്ട്. തങ്ങൾ നെയ്യുന്ന കസവുള്ള പുടവ ധരിക്കാനുള്ള അവകാശം ഇല്ലാതിരുന്ന ജനതയ്ക്ക് മാറിടം മറച്ചാലും, അച്ചി പുടവ ധരിച്ചാലും മർദ്ദനമേൽക്കേണ്ടി വരുന്ന ഭൂതകാലത്തെ കുറിച്ചുള്ള ഓർമപ്പെടുത്തലുണ്ട്.ഇന്നു നേടിയതൊന്നും വിളമ്പരങ്ങൾ വഴിയോ, ഭരണ വർഗ്ഗത്തിന്റെ ആനുകൂല്യത്താലോ വെള്ളി തളികയിൽ ലഭിച്ചതല്ലെന്നും, അതിനു പിന്നിൽ സമരമാർഗങ്ങളുടെയും, കൊടിയ മർദ്ദനങ്ങളുടെയും, യാതനകളുടെയും ഒരു വലിയ തുടർച്ചയുണ്ടായിരുന്നെന്നു നമ്മെ ഓർമിപ്പിക്കുന്നുണ്ട്. വിനയൻ ഈ രാഷ്ട്രീയം വളരെ ഭംഗിയായി സിനിമയിൽ കൊണ്ടു വന്നിട്ടുണ്ട്, തുറന്നു കാണിക്കുന്നുണ്ട്. അത്യുജ്ജ്വല മേക്കിങ് ആണ് വിനയൻ നടത്തുന്നത്. വിനയൻ സംവിധാനം ആരംഭിച്ചിട്ട് 33 വർഷമാകുന്നു, 35 ൽ അധികം സിനിമകൾ അദ്ദേഹം സംവിധാനം ചെയ്തു കഴിഞ്ഞിരിക്കുന്നു. പ്രായവും 65 പിന്നിട്ടിരിക്കുന്നു.പക്ഷേ വരും കാലങ്ങളിൽ വിനയന്റെ സിനിമയെന്ന് അറിയപ്പെടുവാനും, അടയാളപ്പെടുത്താനും പോകുന്നത് പത്തൊമ്പതാം നൂറ്റാണ്ട് എന്ന സിനിമയായിരിക്കും എന്നുള്ളതിൽ യാതൊരു സംശയവുമില്ല. അതിഗംഭീര ഫോട്ടോഗ്രാഫിയും ഫ്രെയിമുകളുമാണ് ക്യാമറാമാൻ ഷാജി കുമാറിന്റേത്. നൃത്തച്ചുവടുകൾക്കും താളങ്ങൾക്കും ജീവന്റെ തുടിപ്പും, കയ്യൊപ്പുമുണ്ട്. വലിയ ക്യാൻവാസിലുള്ള അന്യഭാഷാ ചിത്രങ്ങൾക്ക് മുന്നിലേക്ക് വെക്കാവുന്ന മലയാളത്തിന്റെ മണമുള്ള ചരിത്ര സിനിമയാകുന്നുണ്ട് പത്തൊമ്പതാം നൂറ്റാണ്ട്. തിയേറ്ററിലല്ലാതെ ടി വി യിലോ, ഫോണിലോ കാണുന്നതിനെ കുറിച്ച് ആലോചിക്കുകയെ ചെയ്യരുത്. റസൂൽ പൂക്കുറ്റിയുടെ സുഹൃത്ത്, സതീഷിന്റെ സൗണ്ട് ഡിപ്പാർട്മെന്റ് സിനിമാ അനുഭവം മികച്ചതാക്കുന്നതിൽ വലിയൊരു പങ്കാണ് വഹിച്ചിട്ടുള്ളത്. ഗോകുലം ഗോപാലൻ എന്ന നിർമാതാവ് പണം ചെലവഴിക്കുന്നതിൽ വിമുഖത കാണിക്കാഞ്ഞത് സിനിമയിൽ 'റിച്ചായി' നമുക്ക് കാണാനുണ്ട്.മലയാള സിനിമയിലെ ഏറ്റവും മികച്ച എഫർട്ടുകളിലൊന്ന്, അഭിനയ മികവിന്റെ മിന്നലാട്ടങ്ങൾ, കേരള ചരിത്രത്തിലേക്ക്, പഴയ കാല സാമൂഹ്യ ബന്ധങ്ങളിലേക്ക് ഒന്നു കൂടി തിരിഞ്ഞു നോക്കാൻ നമ്മളെ വല്ലാതെ പ്രേരിപ്പിക്കുക. പത്തൊമ്പതാം നൂറ്റാണ്ട് തിയേറ്ററിൽ ചെന്നു കാണാനുള്ള കാരണങ്ങൾ നിരവധിയാണ്.