---
author: Beaumaris
categories:
- Entertainment
comment_count: 0
date: 2023-09-09 11:46:03
draft: false
image: https://cdn.boolokam.com/articles/2023/09/1447216-lokesh.jpg
like_count: 23674
share_count: 30505
tags:
- Actor Vijay
- leo movie
- lokesh kanagaraj
- vijay
title: മാനഗരത്തിൽ നിന്ന് ലോകിവേഴ്സിലേക്കും ലിയോയിലേക്കുമയാൾ ഒറ്റ സ്റ്റെപ്പിൽ എക്സ്പാൻഡ്
  ചെയ്തതല്ല, ഓരോ ചുവടുവെയ്പ്പിലും ഒരുപാടധ്വാനമുണ്ട്
view_count: 1035135
---

**Abhishek M** ഞാനയാളുടെ കരിയർ ഗ്രാഫിലൂടെയൊന്ന് കണ്ണോടിക്കുകയായിരുന്നു. നാലേ നാല് പടം കൊണ്ടുണ്ടാക്കിയ ലെഗസി കണ്ട് അത്ഭുതപ്പെടുകയായിരുന്നു. ഫിലിം ഇൻസ്റ്റിറ്റ്യൂട്ടിൽ സിലബസിനധിഷ്ഠിതമായി സിനിമ പഠിച്ചതിൻ്റെ സർട്ടിഫിക്കറ്റും, തലമൂത്ത സംവിധായകനെ അസിസ്റ്റ് ചെയ്തുണ്ടാക്കിയ ഫീൽഡ് എക്സ്പീരിയൻസിൻ്റെ തഴമ്പുമില്ലാതൊരുത്തൻ കേറി വന്നതിൻ്റെ - ഇൻഡസ്ട്രിയുടെ തലപ്പത്തെത്തിയതിൻ്റെ കഥ നോക്കിയിരിക്കുകയായിരുന്നു. (ആ രണ്ട് സ്ട്രീമുകളും ഈസിയാണെന്നോ മോശമാണെന്നോ അഭിപ്രായമില്ല) ഉലഗനായകൻ്റെ തിരൈപ്പടങ്ങളിൽ നിന്ന് ആർജിച്ചെടുത്ത സിനിമാജ്ഞാനവും, അനുഭവസമ്പത്തായെടുത്ത് കാണിക്കാൻ അല്ലറച്ചില്ലറ ഷോർട്ട് ഫിലിമുകളും, പൊട്ടൻഷ്യൽ ഐഡൻ്റിഫൈ ചെയ്ത് മുഖ്യധാരാ സിനിമയിലേക്ക് ആശിർവദിച്ചു വിട്ട കാർത്തിക്ക് സുബ്ബരാജിൻ്റെ പിന്തുണയും, പിന്നെ സിനിമയോടുള്ള അളവറ്റ സ്നേഹവും അഭിനിവേശവും നെയ്തുകൂട്ടിയ കിനാവുകളും കൈയ്യിൽ കരുതി സിനിമാ സംവിധാന രംഗത്തേക്കിറങ്ങുമ്പോൾ തൻ്റെ യാത്രയെത്ര കഠിനമാണെന്ന സന്ദേഹമോ ദിശ തെറ്റാനുള്ള സാധ്യതകളോ ലോകേഷിനെ അലട്ടിയിരുന്നോ എന്നറിയില്ല. പേരെടുത്ത് പറയാൻ-പൊതു ജനത്തെ അട്രാക്റ്റ് ചെയ്യാൻ-പ്രൊമോഷനിറങ്ങി ഐക്കണാവാൻ പ്രാപ്തിയുള്ള സ്റ്റാർ കാസ്റ്റില്ല, മാറ്റുകൂട്ടാൻ ബിഗ് ബജറ്റും കോടികളിറക്കാൻ മടികാണിക്കാത്ത പ്രൊഡ്യൂസറുമില്ല, കൊടുക്കുന്ന കാശിന് പത്തിരട്ടി പണിയെടുത്ത് ഔട്ട്പുട്ടുണ്ടാക്കുന്ന ബ്രാൻഡുകൾ ക്രൂവിലെവിടെയുമില്ല. ഇല്ലായ്മകളുടെ ലിസ്റ്റെടുത്താൽ കോളങ്ങളിനിയും കൂടും. മറിച്ച് എന്തുണ്ട് എന്ന് ചോദിച്ചാൽ പല ജീവിതങ്ങളെ ഒന്നിച്ച് കോർത്തിണക്കി ഹൈപ്പർലിങ്ക് ചെയ്തെഴുതിയ കോംപ്ലെക്സായൊരു തിരക്കഥയുണ്ട്, ഇല്ലായ്മകളും പോരായ്മകളുമൊക്കെ കോംപെൻസേറ്റ് ചെയ്യാനാ സ്ക്രിപ്റ്റിന് കഴിവുണ്ടെന്ന കോൺഫിഡൻസുണ്ട്, എക്സിക്യൂട്ട് ചെയ്യാൻ ശേഷിയുള്ളൊരു ലോകേഷ് കനക് രാജുമുണ്ട്.. കൊമേർഷ്യൽ സിനിമയുടെ ഘടകങ്ങൾ പലതുമില്ലാതിരുന്നിട്ടും മാനഗരം ബ്ലോക്ബസ്റ്ററായതിൻ്റെ, ലോകേഷിനെ തമിഴ് സിനിമയുടെ പ്രതീക്ഷയാക്കി മാറ്റിയതിൻ്റെ ക്രെഡിറ്റ് പൂർണമായും സോളിഡായ ആ തിരക്കഥയ്ക്ക് അവകാശപ്പെട്ടതാണ്. ലോകിയുടെ കഥയവിടെ തുടങ്ങുകയായി. ![](https://cdn.boolokam.com/articles/2023/09/1447216-lokesh.jpg)കൈയ്യിൽ മരുന്നുള്ള സംവിധായകൻ്റെ രണ്ടാം പടം അണിയറയിൽ ഒരുങ്ങുമ്പോൾ നായകനായി ആദ്യം പരിഗണിച്ചത് ലോകേഷിൻ്റെ തന്നെ ഫേവറൈറ്റായ മൻസൂർ അലി ഖാനെ ആയിരുന്നെങ്കിലും പിന്നീട് കാൻവാസ് വലുതായി, ബജറ്റ് പലമടങ്ങധികമായി, കാർത്തിയെന്ന സ്റ്റാർ മെറ്റീരിയൽ നായകനായി.. ഇല്ലീഗൽ ഡ്രഗ് ബിസിനസ് ചെയ്യുന്ന വില്ലന്മാർ, ഡി.സി കോമിക്സിനെ അനുസ്മരിപ്പിക്കും വിധം ഡാർക്കർ ആയ ഫ്രേമുകൾ, ട്രക്കുകൾ, വിൻ്റേജ് തമിഴ് പാട്ടുകൾ, ഇംഗ്ലീഷ് സോങ്ങുകൾ, ബിരിയാണി എന്നിങ്ങനെയുളള ലോകി ഫ്ലേവറുകൾ അവിടം മുതൽ ആഡ് ചെയ്യപ്പെടാൻ തുടങ്ങി. ടെംപ്ലേറ്റ് പടങ്ങൾ പ്രേക്ഷകന് മടുത്തു തുടങ്ങിയെന്ന കണ്ടെത്തലിൽ ക്യാരക്ടർ ആർക്കും, ഡെപ്ത്തും ബാധകമല്ലാത്ത നായിക, സൈഡ് ട്രാക്കിൽ അലസമായി പറഞ്ഞു പോകുന്ന പ്രണയകഥ, ഫോറെയ്ൻ ലൊക്കേഷനിലെ പാട്ട് എന്നിങ്ങനെയുള്ള ടെംപ്ലേറ്റുകളൊക്കെ ഒഴിവാക്കി പകരം കിക്ക്-ആസ് ആക്ഷൻ സീക്വൻസുകളും മെഷീൻ ഗണ്ണും കൊണ്ട് ഇൻ്റൻസായൊരു ആക്ഷൻ ത്രില്ലർ അയാൾ ക്രാഫ്റ്റ് ചെയ്തു, നിരന്തരം ഫോർമാറ്റ് പടങ്ങളിറക്കുന്നു എന്ന് വിമർശിക്കപ്പെടുന്ന ആക്ടറുടെ - തമിഴിലെ ഒന്നാം നമ്പർ സ്റ്റാറിൻ്റെ പടത്തിന് തന്നെ ചെക്കും വെച്ചു. തളപതി- ആറ്റ്ലി കോമ്പോയ്ക്ക് വെല്ലുവിളി ആയൊന്നുമില്ലെങ്കിലും കൈദി വലിയ ഹിറ്റായി, ആക്ഷൻ ത്രില്ലറെന്നാൽ കൈദിയാണെന്ന ബെഞ്ച്മാർക്ക് സെറ്റ് ചെയ്യപ്പെട്ടു. മാർക്കറ്റിൽ ഒന്നാമത് നിൽക്കുന്നവനെ, ഫാൻ ഫോളോയിങ്ങ് അനന്തമായവനെ, തളപതിയെ നായകനാക്കുമ്പോൾ, പരമ്പരാഗതമായുണ്ടാക്കിയ ഫോർമുലകൾ തെറ്റിച്ച് പടമെടുക്കാൻ പരിമിതികളുണ്ട്, ആരാധകരെ സംതൃപ്തിപ്പെടുത്താനുള്ള ബാധ്യതയുണ്ട്, തങ്ങളുദ്ദേശിച്ച രീതിയിൽ പ്രിയ താരത്തെ കണ്ടില്ലെങ്കിൽ ഇൻവെസ്റ്റ് ചെയ്യുന്ന കോടികൾ ഒലിച്ചു പോകുമോയെന്ന പ്രൊഡ്യൂസറുടെ വക പ്രെഷറുണ്ട്.. എന്നിട്ടും മാസ്റ്ററെന്ന അറ്റംപ്റ്റിൽ പുതുമകൾ കൊണ്ടുവരാൻ, പരീക്ഷണങ്ങൾ നടത്താൻ ലോകേഷ് തയ്യാറായി. മാതൃകാപുരുഷന്മാരായ വിജയ് കഥാപാത്രങ്ങളുടെ വാർപ്പ് മാതൃകകളിൽ നിന്ന് ജോൺ ദുരൈരാജെന്ന ആൽക്കഹോളിക് പേഴ്സനെ മാറ്റി പ്രതിഷ്ഠിച്ചു, അയാളുടെ കഴിവുകേട് കൊണ്ട് മാത്രം ലൈഫിലുണ്ടാകുന്ന വീഴ്ചകളെടുത്ത് കാണിച്ചു, വിജയ്ക്ക് മുകളിൽ സേതുപതിയെ അഴിഞ്ഞാടാൻ വിട്ട് കംപ്ലീറ്റ് തളപതി ഷോ അല്ലാതെയും അയാളെ വെച്ച് പടം പിടിക്കാമെന്ന് തെളിയിച്ചു. തെറ്റുകുറ്റങ്ങളുണ്ട്, ഫോർമുലകൾ പാലിക്കേണ്ടി വന്നിട്ടുണ്ട് എങ്കിലും അടുത്തിടെ വന്ന വിജയ് പടങ്ങൾക്കിടയിൽ മാസ്റ്ററൊരു മാണിക്യം തന്നെയാണ്. ![](https://cdn.boolokam.com/articles/2023/09/yyy.jpg)താനടക്കമുള്ള ഒരു ജനറേഷനെ സിനിമയിലേക്കടുപ്പിച്ച, കാണാനും പടം പിടിക്കാനും പ്രേരിപ്പിച്ച മഹാമേരുവിനെ, ഓൺ സ്ക്രീൻ ഐഡലിനെ, സാക്ഷാൽ ആണ്ടവരെ ഡയറക്ട് ചെയ്യുകയെന്നാൽ ചില്ലറ ടാസ്കല്ല. സിനിമയിൽ നിന്നവധിയെടുത്തും, അകലം പാലിച്ചും കഴിയുന്ന മനുഷ്യനെ ഹീറോയാക്കി പടം ചെയ്യുമ്പോൾ, സിനിമയിലേക്ക് തിരിച്ചു കൊണ്ടുവരുമ്പോൾ ഓഡിറ്റുകൾ പലവിധമാണ്, ഫാൻബോയ് സംവിധായകനാകുമ്പോൾ പ്രതീക്ഷകളേറെയാണ്. മൈക്കിൾ മദന കാമരാജനിലെ മൈക്കിളിൻ്റെ സ്പിൻ ഓഫ്, റീചാർജ് ഷോപ്പ് ഓണറായ കമൽഹാസൻ എന്നിങ്ങനെ വ്യത്യസ്തമായ ത്രെഡുകൾ പലതും ഉരുത്തിരിഞ്ഞെങ്കിലും അവയ്ക്കൊക്കെ അൽപ്പായുസ്സായിരുന്നു. സ്വന്തം ഡെത്ത് ഫേക്ക് ചെയ്യുന്നയാളെപ്പറ്റി സിനിമയെടുത്താലോയെന്ന കമൽഹാസൻ്റെ തന്നെ ചോദ്യത്തിൽ നിന്നാണ് ഒടുവിൽ വിക്രം പിറവിയെടുത്തത്. ബൗണ്ട് പൂർത്തിയാക്കി, ഷൂട്ടിങ്ങ് ആരംഭിച്ച്, ടീസറും ഫസ്റ്റ് ലുക്കുമടക്കമുള്ള അപ്ഡേറ്റുകൾ വരാൻ തുടങ്ങിയപ്പോൾ തന്നെ വലുതെന്തോ വരാൻ പോകുന്നുവെന്ന നിരീക്ഷണങ്ങളുണ്ടായി. കമലിനപ്പുറം കാസ്റ്റ് ചെയ്യപ്പെട്ട ഓരോ നടന്മാർക്കും വ്യക്തമായ സ്പേസ്, ബേസിക് ഹ്യൂമൻ റിലേഷൻഷിപ്പ് പാസമായി കാണിക്കാത്ത മിതത്വം, ടൈറ്റിൽ കാർഡ് തൊട്ട് ടെയ്ൽ എൻഡ് വരെ വണ്ടറടിപ്പിക്കുന്ന പഞ്ഞമില്ലാത്ത സീനുകൾ, കമലിന് കൂടി വഴങ്ങുന്ന വിധത്തിൽ കൊറിയോഗ്രാഫ് ചെയ്ത സ്റ്റണ്ട്. റോക്ക്സ്റ്റാർ അനിരുദ്ധിൻ്റെ പെർഫെക്ട് യൂസേജ്.. വിക്രം ഇൻഡസ്ട്രി ഹിറ്റായതിൻ്റെ കാരണങ്ങളിങ്ങനെ പലതാണ്. പക്ഷേ അത്യന്തികമായി വിക്രമൊരു വെട്രിപ്പടമായതിൻ്റെ ക്രെഡിറ്റ് ഒരേയൊരാൾക്കാണ്, 100 % ലോകേഷ് പടമായതിനാൽ തന്നെയാണ് ഈ വിധത്തിൽ വിക്രം വിജയിച്ചത്.തൻ്റേതെന്ന് പറയാവുന്ന കൊള്ളാവുന്നൊരു ഫിലിം മേക്കിങ്ങ് സ്റ്റൈൽ, പ്രേക്ഷകന് 100 % സംതൃപ്തി നൽകുന്ന എലമെൻ്റുകൾ, ഓരോ തവണയും അപ്ഗ്രേഡ് ചെയ്യപ്പെടുന്ന ബോക്സോഫീസ് വെർഡിക്റ്റ്.. മാനഗരത്തിൽ നിന്ന് ലോകിവേഴ്സിലേക്കും ലിയോയിലേക്കുമയാൾ ഒറ്റ സ്റ്റെപ്പിൽ എക്സ്പാൻഡ് ചെയ്തതല്ല. ഓരോ ചുവടുവെയ്പ്പിലും ഒരുപാടധ്വാനമുണ്ട്, റിജക്ഷനുൾപ്പെടെയുള്ള കണ്ണീർക്കഥകളുണ്ട്, പരീക്ഷണം നടത്താനുള്ള ഗട്സും സിനിമ മാറണമെന്ന ത്വരയുമുണ്ട്. പക്ഷേ ഒരിക്കൽപ്പോലുമയാൾ എടുത്ത എഫേർട്ടും, പൊടിഞ്ഞ വേർപ്പും നോക്കി സിനിമ കാണണമെന്ന് കൽപ്പിച്ചിട്ടില്ല, ![](https://cdn.boolokam.com/articles/2023/09/ffffggg.jpeg)രണ്ടായിരം രൂപ പണിയെടുത്തുണ്ടാക്കിയാൽ അതിൻ്റെ പത്തിലൊന്ന് സിനിമയ്ക്കായി മാറ്റിവെയ്ക്കുന്നവനേക്കാൾ പ്രയോറിറ്റി മറ്റാർക്കും കൊടുത്തിട്ടുമില്ല.. അതാണയാളുടെ ഫിലോസഫിയും, സക്സസ് ഫോർമുലയും. തെലുങ്കിന് രാജമൗലിയെന്ന പോലെ, കന്നഡയ്ക്ക് പ്രശാന്ത് നീലെന്ന പോലെ തമിഴിൻ്റെ കൊമേഴ്സ്യൽ സിനിമയുടെ വലിയ കുതിച്ചു ചാട്ടത്തിൻ്റെ അമരക്കാരനാകാൻ സാധ്യതയുള്ളത് ലോകേഷ് തന്നെയാണ്. തളപതിയ്ക്കൊപ്പം വീണ്ടുമയാൾ കൈകോർക്കുമ്പോൾ ഇൻഡസ്ട്രി ഹിറ്റിൽ കുറഞ്ഞതൊന്നും പ്രതീക്ഷിക്കുന്നില്ല.നമ്മളിലൊരുവനിൽ നിന്ന് നമ്പർ വണ്ണായവന്, മുന്നോട്ട് പോകാൻ ഇൻസ്പയർ ചെയ്യുന്നവന്, ലോകേഷിന് തന്റെ കരിയർ ഗ്രാഫ് അടുത്ത ഓരോ പടങ്ങളിലും ഉയർത്തുവാൻ കഴിയട്ടെ എന്നാശംസിക്കുന്നു.