---
author: Beaumaris
categories:
- Entertainment
comment_count: 0
date: 2023-04-04 04:59:55
draft: false
image: https://cdn.boolokam.com/articles/2023/04/dqeer-1024x579.jpeg
like_count: 32906
share_count: 20599
tags:
- A Man Called Otto
- tom hanks
title: വർണിക്കാൻ വാക്കുകളില്ലാത്ത വിധം അതിമനോഹരമായ സിനിമ !
view_count: 696375
---

വർണിക്കാൻ വാക്കുകളില്ലാത്ത വിധം അതിമനോഹരമായ സിനിമ ! A Man Called Otto ???? 

### **Jaseem Jazi**

ടോം ഹാങ്ക്‌സ്, അഭിനയിക്കാൻ വേണ്ടി മാത്രം ഭൂമിയിൽ അവതരിച്ച മനുഷ്യാ.. ഒരു ഫീൽ ഗുഡ് സിനിമയിൽ നിങ്ങളുടെ മുഖം കാണുന്നതിനേക്കാൾ സന്തോഷം വേറൊന്നിനുമില്ല! ചിരിപ്പിച്ചും കണ്ണീരണിയിച്ചും.. രണ്ടു മണിക്കൂർ നേരത്തേക്ക് എന്നെ മറ്റൊരു ലോകത്തെത്തിച്ച സിനിമ. തീർന്നു പോകരുതേ എന്നാഗ്രഹിച്ച നിമിഷങ്ങൾ. 'Otto' എന്ന വൃദ്ധനെ വല്ലാതങ്ങ് ഇഷ്ടപ്പെട്ടു പോയി. അയാളുടെ സ്വഭാവ സവിശേഷതകളും, മനോഭാവവും, സങ്കടങ്ങളും, പ്രവർത്തികളിലെ കണിശതയും.. അതിൽനിന്നും ഉരുത്തിരിയുന്ന നർമ്മങ്ങളും.. എല്ലാം ആസ്വദിച്ച് സ്വയം മറന്നങ്ങ് ലയിച്ചിരുന്നു പോയി . സ്ഥിരമായി കാണാറുള്ള ഒരാളെപ്പോലെ, അല്ലെങ്കിൽ അടുത്തറിയാവുന്ന ആരെയോ പോലെ ഹൃദ്യമായൊരു ബന്ധം ആ മനുഷ്യനുമായി തോന്നി. പറഞ്ഞു വിവരിക്കാൻ കഴിയാത്ത വിധം സങ്കീർണമായൊരു കഥാപാത്രസൃഷ്ടിയാണ് 'Otto' അയാളെ അനുഭവിച്ചറിഞ്ഞാൽ മാത്രമേ അതിന്റെ പൂർണ്ണത ലഭിക്കുകയുള്ളൂ. സ്വന്തം ശീലങ്ങളും തീരുമാനങ്ങളും മാത്രമായി സ്വന്തമായൊരു ലോകം സൃഷ്ടിച്ച് അതിൽ കഴിയുന്ന മനുഷ്യൻ. അവിടെ മറ്റാർക്കും പരിഗണനയില്ല. മറ്റൊരാളുടെ ജീവിതമോ അതിലെ വ്യതിയാനങ്ങളോ സന്തോഷമോ സങ്കടമോ അയാളെ ബാധിക്കുന്ന കാര്യമല്ല. തന്റെ ലോകത്തിന് ചുറ്റും തീർത്തു വെച്ചിരിക്കുന്ന വേലിക്കെട്ടുകൾക്കുള്ളിലേക്ക് ഇടിച്ചു കേറി വരാൻ ഒരാളെയും അയാൾ അനുവദിക്കുകയുമില്ല. ചുറ്റുമുള്ളവരെല്ലാം അയാൾക്ക് വെറും 'വിഡ്ഢികൾ' മാത്രമാണ്. തന്റേതിൽ നിന്നും നേർ വിപരീതമായി അടുക്കും ചിട്ടയുമില്ലാത്ത കൃത്യതയില്ലാത്ത ജീവിതം നയിക്കുന്ന വെറും വിഡ്ഢികൾ. പുറമേ നിന്ന് നോക്കുന്ന ഒരാളുടെ കണ്ണിൽ, അയാൾ പരുക്കനും മുരടനും തന്നിഷ്ടക്കാരനും അഹങ്കാരിയുമായൊരു വൃദ്ധനായിരിക്കാം. സഹ ജീവികളോട് കരുണയില്ലാത്ത സഹാനുഭൂതിയില്ലാത്ത ഹൃദയം കല്ലായ മനുഷ്യനായിരിക്കാം. പക്ഷേ അയാൾക്ക് അതിനെല്ലാം അയാളുടേതായ ന്യായങ്ങളുണ്ട്. അയാളെ കൂടുതൽ മനസ്സിലാക്കുമ്പോഴാണ്, ആ ഹൃദയം വഹിക്കുന്ന വേദനയുടെ ആഴമറിയുക. ആ മനുഷ്യനെ വരിഞ്ഞിരിക്കുന്ന ശൂന്യതയുടെ കാഠിന്യമറിയുക. ആ മനുഷ്യനോട് ഇഷ്ട്ടം തോന്നുക. അഗാധമായ സ്നേഹം തോന്നുക! [caption id="attachment_390127" align="aligncenter" width="800"]![](https://cdn.boolokam.com/articles/2023/04/dqeer-1024x579.jpeg) Jimmy (Cameron Britton) jogs by Otto (Tom Hanks) in Columbia Pictures A MAN CALLED OTTO. Photo by: Niko Tavernise[/caption] 'ടോം ഹാങ്ക്സ്' എന്ന അനുഗ്രഹീത നടന്റെ കൈകളിൽ ഭദ്രമാണ് Otto എന്ന കഥാപാത്രം. മറ്റൊരാളെയും ആ സ്ഥാനത്ത് സങ്കൽപ്പിക്കാൻ പോലും കഴിയാത്ത വിധം.. അതിഗംഭീരമായി ടോം ആ കഥാപാത്രത്തെ അവതരിപ്പിച്ചിരിക്കുന്നു. പുള്ളിക്കാരനെ പച്ച വെള്ളം പോലെ പരിചയമുള്ള നിങ്ങൾക്കിടയിൽ, അങ്ങേരുടെ അഭിനയ മികവിനെ പുകഴ്ത്തി.. കൂടുതൽ എഴുതി സമയം കളയുന്നതിൽ അർത്ഥമില്ലല്ലോ. Otto യെ പോലെതന്നെ കഥയിൽ തുല്യ പ്രാധാന്യമുള്ള കഥാപാത്രമാണ് 'Marisol'. ആ കഥാപാത്രവും അവരെ അവതരിപ്പിച്ച Mariana Treviño എന്ന് നടിയുടെ പ്രകടനവും ഉഗ്രനായിരുന്നു. Otto യുടെ നേർ വിപരീത സ്വഭാവമുള്ള, മറ്റുള്ളവരുടെ ജീവിതത്തിലേക്ക് ഇടിച്ചുകയറി വന്ന്.. അവരുടെ ജീവിതത്തിന്റെ ഒരു ഭാഗമാവുന്ന, വാക്കിലും പ്രവർത്തിയിലും സ്നേഹം നിറയുന്ന ആ കഥാപാത്രവും പ്രേക്ഷകന്റെ മനം കവരും. https://youtu.be/eFYUX9l-m5I സ്നേഹവും നന്മയും നർമ്മവും വിരഹവും എല്ലാം ചേർത്തുണ്ടാക്കിയ ഒരസാധ്യ ഫീൽ ഗുഡ് സിനിമയാണിത്. അനാവശ്യമായി ഫീൽഗുഡ് തോന്നിക്കാനായി ഒരൊറ്റ രംഗം പോലും ഇതിൽ ചേർത്തിട്ടില്ല. ഒരു സംഭാഷണവും ചേർത്തിട്ടില്ല. കഥയുടെ ഒഴുക്കിൽ സ്വാഭാവികമായി വന്നുചേരുന്ന സന്ദർഭങ്ങൾ മാത്രം. മികച്ച അഭിനയ മുഹൂർത്തങ്ങളും, ഹൃദയത്തെ സ്പർശിക്കുന്ന കഥാ സന്ദർഭങ്ങളും നിരവധിയുള്ള സിനിമയിൽ.. സംവിധാനവും, ആഖ്യാനവും, സംഗീതവുമെല്ലാം കഥയുടെ മൂഡിനോട് ചേർന്ന് നിൽക്കുന്നു.നിങ്ങളേത് മൂഡിലാണെങ്കിലും അതിനെ ഗുഡ് ഫീലീലേക്ക് മാറ്റാനുള്ള മാന്ത്രികത ഈ സിനിമയ്ക്കുണ്ട്. ആക്കാര്യത്തിൽ ഞാനുറപ്പ് തരാം. തീർച്ചയായും എല്ലാവരും കാണാൻ ശ്രമിക്കുക ❤ A Man Called Otto (2022) - English, Drama