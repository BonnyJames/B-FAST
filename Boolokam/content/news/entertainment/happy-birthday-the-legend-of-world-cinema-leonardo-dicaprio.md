---
author: Beaumaris
categories:
- Entertainment
comment_count: 0
date: 2023-11-11 16:29:45
draft: false
image: ''
like_count: 48681
share_count: 3892
tags:
- ACTOR
- Leonardo DiCaprio
title: പ്രതിഭയുടെ കൈയ്യൊപ്പ് പതിഞ്ഞ എണ്ണമറ്റ കഥാപാത്രങ്ങളുമായി ലിയനാർഡോ ഡികാപ്രിയോ
  എന്ന മഹാനടൻ ജൈത്രയാത്ര തുടരുകയാണ്, ജന്മദിനാശംസകൾ ...
view_count: 623199
---

**Riyas Pulikkal** ജാങ്കോ അൺചെയിൻഡ് എന്ന ടാരന്റീനോ ചിത്രത്തിന്റെ ചിത്രീകരണം പുരോഗമിക്കുകയാണ്. വിഖ്യാത നടൻ ലിയനാർഡോ ഡികാപ്രിയോ കാൽവിൻ കാൻഡി എന്ന അതിക്രൂര വില്ലൻ കഥാപാത്രമായി നിറഞ്ഞാടുകയാണ്. ചിത്രത്തിലെ മർമ്മ പ്രധാനമായ തീൻമേശ രംഗമാണ് ചിത്രീകരിക്കുന്നത്. മെത്തേഡ് ആക്റ്റിംഗിന് കീർത്തി കേട്ട ആ അസാധ്യ കലാകാരൻ പലപ്പോഴും അഭിനയം പൂർത്തിയാക്കാൻ കഴിയാതെ പതറിപ്പോവുന്നത് കാണാമായിരുന്നു. "ലിയോ, എന്തുപറ്റി?" എന്ന് ടാരന്റീനോയും സഹഅഭിനേതാക്കളും ആശ്ചര്യത്തോടെ ചോദിക്കുന്നുണ്ട്. "എനിക്ക് കഴിയില്ല, അത്യന്തം വംശീയ വിരുദ്ധത വമിക്കുന്ന സംഭാഷണങ്ങൾ പൂർത്തിയാക്കാൻ എനിക്ക് കഴിയില്ല. അതിനി അഭിനയം ആണെങ്കിലും എന്റെ നിലപാടിന് വിരുദ്ധമാണ്!" ആ അനുഗ്രഹീതനായ കലാകാരൻ ഒരു നല്ല മനുഷ്യൻ കൂടിയായിരുന്നു. മനുഷ്യനെ നിറത്തിന്റെയും വംശത്തിന്റെയും പേരുപറഞ്ഞു വേർത്തിരിച്ചു നിർത്തുന്ന മനുഷ്യത്വരഹിതമായ സമ്പ്രദായത്തിന് എന്നും അദ്ദേഹം എതിരായിരുന്നു. വർണ്ണവെറിക്കെതിരെയുള്ള സമര-പോരാട്ടങ്ങളുടെ മുൻപന്തിയിൽ എന്നും അദ്ദേഹമുണ്ടായിരുന്നു. അങ്ങനെയുള്ള ഒരു മനുഷ്യന്റെ സ്വഭാവത്തിന് കടകവിരുദ്ധമായ സ്വഭാവവിശേഷണത്തിന് ഉടമയായ, അത്യന്തം വംശീയ വിരോധിയായ, അതിക്രൂരനായ കഥാപാത്രമായിരുന്നു ജാങ്കോ അൺചെയിൻഡ് എന്ന ചിത്രത്തിലെ അടിമ മുതലാളിയായ കാൽവിൻ കാൻഡി. ആ ഒരു കഥാപാത്രത്തിന്റെ സ്വഭാവം അറിഞ്ഞ അന്നുതന്നെ ഡികാപ്രിയോ തന്റെ വിസമ്മതം അറിയിച്ചതായിരുന്നു. പക്ഷേ, "ഇത് നീ ചെയ്തില്ലെങ്കിൽ ജനങ്ങൾ നിന്നെ വിമർശിക്കാൻ എന്നും ഇതൊരു ആയുധമാക്കും" എന്ന് ഭീഷണിപ്പെടുത്തിക്കൊണ്ട് ടാരന്റീനോ അദ്ദേഹത്തേക്കൊണ്ട് ചെയ്യിപ്പിച്ച കഥാപാത്രമായിരുന്നു കാൽവിൻ കാൻഡി. എന്നിട്ടും ആ രംഗത്തിൽ തന്റെ നിലപാടിന് വിരുദ്ധമായ സംഭാഷണങ്ങൾ ആവർത്തിച്ചു ഉപയോഗിക്കേണ്ട സാഹചര്യം വന്നപ്പോൾ ഡികാപ്രിയോ എന്ന അനുഗ്രഹീത കലാകാരൻ വാക്കുകൾ മുഴുമിക്കാൻ കഴിയാതെ നിസ്സഹായനായി. അന്നേരം, ആ സീനിൽ ഡികാപ്രിയോയ്ക്കൊപ്പം "സ്റ്റീഫൻ" എന്ന അടിമയായി അഭിനയിച്ചുകൊണ്ടിരുന്ന സാമുവൽ L ജാക്സൺ അദ്ദേഹത്തെ തന്റെയാടുത്തേക്ക് ബലമായി പിടിച്ചുവലിച്ചു കാതിൽ ഇങ്ങനെ പറഞ്ഞു, "താ**ളീ, ഇത് ഞങ്ങൾക്ക് മറ്റൊരു ചൊവ്വാഴ്ച്ച മാത്രമാണ്!" അതെ, അന്നൊരു ചൊവ്വാഴ്ച്ചയായിരുന്നു. സാമുവൽ L ജാക്സണെപ്പോലെയുള്ള കറുത്തവർഗ്ഗക്കാരായ അനവധി മനുഷ്യർക്ക് നാൾക്കുനാളായി കണ്ടും കേട്ടും അനുഭവിച്ചും തീർക്കേണ്ടി വന്നിരുന്ന വംശീയ വിരുദ്ധതയുടെ സർവ്വസാധാരണമായ മറ്റൊരു ചൊവ്വാഴ്ച്ച. വർണ്ണവിദ്വേഷത്തിനെതിരെ നിലകൊള്ളേണ്ടത് വംശീയവിദ്വേഷം കൈമുതലായ നീചരായ മനുഷ്യരെ അവതരിപ്പിക്കാതെ മാറിനിന്നുകൊണ്ടല്ല. മറിച്ച്, അവരുടെ സ്വഭാവത്തിലെ ക്രൂരതയും വംശീയതയും അതേപോലെ പ്രേക്ഷകരിലേക്ക് കൈമാറി അത് എന്തുമാത്രം മനുഷ്യത്വ വിരുദ്ധതയാണെന്ന് ബോധ്യപ്പെടുത്തുന്നതാണ് എന്ന് ആ നിമിഷം അദ്ദേഹം തിരിച്ചറിഞ്ഞു. പിന്നീട് നടന്നത് ചരിത്രമാണ്. കാൽവിൻ കാൻഡി എന്ന പ്രതിനായക കഥാപാത്രത്തിന്റെ ആത്മാവ് ബാധിച്ചതുപോലെ ഡികാപ്രിയോ എന്ന മഹാനടൻ അവിടെ ആടിത്തിമിർക്കുകയായിരുന്നു. ക്രുദ്ധനായി തീന്മേശയിൽ ആഞ്ഞടിക്കുന്ന കാൽവിൻ കാൻഡിയുടെ കൈകളിൽ പൊട്ടിയ ചില്ലുതീന്മേശയുടെ കഷ്ണങ്ങൾ തറച്ചുകയറി രക്തം ധാരധാരയായി ഒഴുകി. കാൽവിൻ കാൻഡി വിട്ടുപോവാതെയിരുന്ന ഡികാപ്രിയോ എന്ന നടൻ തന്റെ രക്തം ഇറ്റിറ്റ് വീഴുന്ന മുറിഞ്ഞ കൈകളുമായി ആ രംഗം പൂർത്തിയാക്കി. ടാരന്റീനോ ആ രംഗത്തിനു "കട്ട്" പറഞ്ഞ ആ നിമിഷം ആ മുറിയിലുണ്ടായിരുന്ന സകലരും ആ പ്രതിഭയുടെ നേർസാക്ഷ്യം കണ്ട് എഴുന്നേറ്റ് നിന്ന് കൈയ്യടിച്ചു. അതിമനോഹരം എന്നല്ലാതെ മറ്റെന്തു വിശേഷിപ്പിക്കാനാണ്. ഡികാപ്രിയോ എന്ന നടനെക്കാൾ ഉപരി ഡികാപ്രിയോ എന്ന മനുഷ്യനെ ഒരുപാട് ഇഷ്ടപ്പെട്ടുപോയിരുന്നത് കൊണ്ടാകാം എന്നെങ്കിലും ഒരിക്കൽ അയാൾ ഓസ്കാറിന്റെ സ്വർണ്ണ പ്രതിമയും വാനിലേക്ക് ചുഴറ്റി പുഞ്ചിരിക്കുന്ന രംഗം പുലരുന്നത് ഞാൻ അത്രയേറെ ആഗ്രഹിച്ചിരുന്നു. വാട്ട്സ് ഈറ്റിംഗ് ഗിൽബെർട്ട് ഗ്രേപ്പിലെ ആർണി ഗ്രേപ്പ്, ദി ഏവിയേറ്ററിലെ ഹൊവാർഡ് ഹ്യൂഗ്സ്, ബ്ലഡ്‌ ഡയമണ്ടിലെ ഡാനി ആർച്ചർ, ദി വോൾഫ് ഓഫ് വോൾ സ്ട്രീറ്റിലെ ജോർദാൻ ബെൽഫോർട്ട് അങ്ങനെ അയാളുടെ ചുണ്ടിനും സുവർണ്ണ പ്രതിമക്കും ഇഞ്ചുകളുടെ അകലം മാത്രമേ പലപ്പോഴും ഉണ്ടായിരുന്നുള്ളൂ. അഞ്ച് തവണയായിരുന്നു നിർഭാഗ്യം അതിനിടയ്ക്ക് വന്ന് എല്ലാം തട്ടിത്തെറിപ്പിച്ചത്. ഒടുക്കം 88-മത് ഓസ്കാർ ചടങ്ങിൽ വെച്ച് ജൂലിയാനേ മൂർ, "ആൻഡ് ദി ഓസ്കാർ ഗോസ് ടു.. ലിയനാർഡോ ഡികാപ്രിയോ..!" എന്ന് പ്രഖ്യാപിക്കുമ്പോൾ ഒരു സ്വപ്നസാഫല്യത്തിന്റെ ആഹ്ലാദം ഹൃദയത്തിൽ അലതല്ലുന്നുണ്ടായിരുന്നു. അഞ്ച് നോമിനേഷനുകളിലെ നിരാശയ്ക്ക് ശേഷം ദി റെവനന്റ് എന്ന ചിത്രത്തിലെ ഹ്യൂഗ് ഗ്ലാസ്സ് എന്ന കഥാപാത്രത്തിലൂടെ ലിയനാർഡോ ഡികാപ്രിയോ അതിജീവിച്ചത് ഓസ്കാറിന്റെ സ്വർണ്ണ കിരീടം കൂടിയായിരുന്നു. ഇനിയൊരിക്കൽപ്പോലും ഓസ്കാർ ലഭിച്ചില്ലെങ്കിൽ നിരാശ തോന്നാത്തത്ര സന്തോഷം അന്ന് വേണ്ടുവോളം തോന്നിയിരുന്നു. അതുകൊണ്ട് കൂടിയായിരിക്കണം വൺസ് അപ്പോൺ എ ടൈം ഇൻ ഹോളിവുഡിലെ റിക്ക് ഡാൽട്ടന് ഓസ്കാർ ലഭിക്കാത്തതുകൊണ്ട് ലവലേശം പോലും നിരാശ തോന്നാതിരുന്നത്. ആദ്യപ്രണയം ഒരിക്കലും മറക്കാത്തത് ആയിരിക്കുമെന്ന പോലെ തന്നെയായിരിക്കണം ആദ്യത്തെ സ്വപ്ന സാക്ഷാൽക്കാരവും. "നിങ്ങളൊരു നടനാവണമെന്ന് ആത്മാർത്ഥമായി ആഗ്രഹിച്ചാൽ നിങ്ങളത് ആയിരിക്കും" എന്ന രഞ്ജിത്തിന്റെ പ്രശസ്തമായ ഡയലോഗ് പോലെ കുട്ടിക്കാലം മുതൽക്കേ ഒരു നടനാവണമെന്ന് ആഗ്രഹിച്ചു അതിന് വേണ്ടി പ്രയത്നിച്ചു ലോകസിനിമയിൽ സ്വന്തമായൊരു ഇടം ഉണ്ടാക്കിയ പ്രതിഭയാണ് ഡികാപ്രിയോ. ടെലിവിഷൻ ഷോകളിലൂടെ തുടക്കമിട്ട ലിയനാർഡോ പിന്നീട് ലോ ബഡ്ജറ്റ് ചിത്രങ്ങളിൽ ബാലതാരമായിട്ടാണ് സിനിമാരംഗത്തെത്തുന്നത്. 1993-ൽ ദിസ്‌ ബോയ്സ് ലൈഫ് എന്ന ചിത്രത്തിലെ കേന്ദ്രകഥാപാത്രമായ ടോബി വോൾഫ് എന്ന കൗമാരക്കാരനായി വേഷമിടാൻ കൗമാരക്കാരായ നാനൂറ്‌ അഭിനേതാക്കളിൽ നിന്നും സാക്ഷാൽ റോബെർട്ടോ ഡിനീറോ തെരഞ്ഞെടുത്തത് ലിയനാർഡോ ഡികാപ്രിയോയെയായിരുന്നു. ടോബിയിലൂടെ ലിയനാർഡോ ശ്രദ്ധിക്കപ്പെട്ടു. അതിനുശേഷം വാട്ട്സ് ഈറ്റിംഗ് ഗിൽബെർട്ട് ഗ്രേപ്പിൽ ജോണി ഡെപ്പിന്റെ ഭിന്നശേഷിക്കാരനായ അനുജൻ ആർണിയുടെ വേഷത്തിൽ അഭിനയിക്കാൻ അവസരം ലഭിച്ചു. ലിയനാർഡോയുടെ നിരീക്ഷണ ബുദ്ധിയും അനുകരണപാടവവും തിരിച്ചറിഞ്ഞ സംവിധായകൻ ലാസി ഹാൾസ്ട്രോം, ആർണി എന്ന കഥാപാത്രത്തിന് സമാനമായി വൈകല്യമുള്ള കുട്ടികളെ നിരീക്ഷിച്ചു വെള്ളിത്തിരയിൽ പകർത്താനുള്ള സകല സ്വാതന്ത്ര്യവും ലിയനാർഡോയ്ക്ക് അനുവദിച്ചുകൊടുത്തു. മികച്ച സഹനടനുള്ള ഓസ്കാർ നാമനിർദ്ദേശം നേടിയെടുത്ത ആർണി ഗ്രേപ്പ് ലിയനാഡോയുടെ കരിയറിലെ വഴിത്തിരിവായി. ദി ബാസ്‌ക്കെറ്റ്ബോൾ ഡയറീസിലെ ജിം കരോൾ,റോമിയോ + ജൂലിയറ്റിലെ റോമിയോ, മാർവിൻ'സ് റൂമിലെ ഹാങ്ക്‌ അങ്ങനെ ലിയനാർഡോ പതുക്കെ ട്രാക്കിൽ കയറി. 97-ൽ ജെയിംസ് കാമറൂണിന്റെ ടൈറ്റാനിക് എന്ന ചിത്രത്തിൽ ജാക്ക് ഡോവ്സൺ എന്ന വേഷത്തിൽ എത്തിയതോടെ ലിയനാർഡോ ഡികാപ്രിയോ ഒരു പാൻവേൾഡ് സൂപ്പർസ്റ്റാർ ആയി മാറി. അക്കാലത്ത് കൗമാരക്കാരികൾക്കും യുവതികൾക്കുമിടയിൽ ഡികാപ്രിയോ അക്ഷരാർത്ഥത്തിൽ ഒരു തരംഗമായി അലയടിച്ചപ്പോൾ അതിനെ സിനിമാലോകം വിശേഷിപ്പിച്ചത് ലിയോ-മാനിയ എന്നായിരുന്നു. പിന്നീടങ്ങോട്ട് ലിയനാർഡോ ഡികാപ്രിയോക്ക് തിരിഞ്ഞുനോക്കേണ്ടി വന്നിട്ടില്ല. സൂപ്പർഹീറോ ചിത്രങ്ങളിലോ ഫ്രാഞ്ചസി ചിത്രങ്ങളിലോ അഭിനയിക്കാതെ ലോകമെമ്പാടും ഇത്രയ്ക്കും ഫാൻ ഫോളോവിങ് സ്വന്തമാക്കിയ മറ്റൊരു ഹോളിവുഡ് നടനും ഉണ്ടായിരിക്കില്ല. ക്യാച്ച് മി ഇഫ് യൂ ക്യാനിൽ ഫ്രാങ്ക് അബാഗ്നെയിൽ ജൂനിയറായി സാക്ഷാൽ ടോം ഹാങ്ക്‌സിനെപ്പോലും സൈഡ് ആക്കിനിർത്തിയ ലിയനാർഡോയുടെ പ്രകടനം ഇപ്പോഴും മനസ്സിൽനിന്നും മാഞ്ഞിട്ടില്ല. ഗ്യാങ്സ് ഓഫ് ന്യൂയോർക്കിലെ ആംസ്റ്റർഡാം വാലോൺ, ദി ഡിപ്പാർട്ടഡിലെ ബില്ലി കോസ്റ്റിഗൻ, ബോഡി ഓഫ് ലൈസിലെ റോജർ ഫെറിസ്, റെവോല്യൂഷനറി റോഡിലെ ഫ്രാങ്ക് വീലർ, ഷട്ടർ ഐലന്റിലെ ടെഡി ഡാനിയേൽസ്, ഇൻസെപ്ഷനിലെ ഡോം കോബ്, ദി ഗ്രേറ്റ്‌ ഗാട്സ്ബൈയിലെ ജെയ്‌ ഗാട്സ്ബൈ, ഡോണ്ട് ലുക്കപ്പിലെ ഡോ. രണ്ടാൽ മിന്റി, കില്ലേഴ്സ് ഓഫ് ഫ്ലവർ മൂ ണിലെ ഏണസ്റ്റ് ബുർഖാർട്ട് തുടങ്ങി പ്രതിഭയുടെ കൈയ്യൊപ്പ് പതിഞ്ഞ എണ്ണമറ്റ കഥാപാത്രങ്ങളുമായി ലിയനാർഡോ ഡികാപ്രിയോ എന്ന മഹാനടൻ ജൈത്രയാത്ര തുടരുകയാണ്. Happy Birthday The LEGEND Of World Cinema, Leonardo DiCaprio