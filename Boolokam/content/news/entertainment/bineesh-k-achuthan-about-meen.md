---
author: Beaumaris
categories:
- Entertainment
comment_count: 0
date: 2022-08-23 05:13:21
draft: false
image: ''
like_count: 81389
share_count: 13760
tags:
- jayan
- meen
- meen movie
title: സ്വപിതാവിനോടുള്ള പ്രതികാര നിർവ്വഹണത്തിനായി ഒരു മകൻ നടത്തുന്ന പോരാട്ടത്തിന്റെ
  കഥ
view_count: 1581406
---

**Bineesh K Achuthan** താനേതാ ....... ?? ഓർക്കാൻ മനസില്ലാത്തവർ എളുപ്പം മറക്കും ....... ഐ.വി.ശശിയുടെ മീൻ എന്ന ചിത്രത്തിൽ സ്തോഭജനകമായ ഒട്ടേറെ മുഹൂർത്തങ്ങൾ ഉണ്ടെങ്കിലും എനിക്ക് ഏറ്റവും ഇഷ്ടപ്പെട്ട ഒരു രംഗത്തിലെ ഡയലോഗുകളാണ് മുകളിൽ കുറിച്ചിരിക്കുന്നത്. മധുവും ജയനും മത്സരിച്ചഭിനയിക്കുന്ന ഒരു രംഗം കൂടിയായിരുന്നു അത്. 1978 - ൽ റിലീസായ യാഷ് ചോപ്രയുടെ ത്രിശൂൽ എന്ന ചിത്രത്തിൽ നിന്നും പ്രചോദനം നേടിക്കൊണ്ടാണ് ടി.ദാമോദരൻ മീനിന്റെ രചന നിർവ്വഹിച്ചിരിക്കുന്നത്. സ്വപിതാവിനോടുള്ള പ്രതികാര നിർവ്വഹണത്തിനായി ഒരു മകൻ നടത്തുന്ന പോരാട്ടത്തിന്റെ കഥയാണ് മീൻ അനാവരണം ചെയ്യുന്നത്. ഐ.വി.ശശി - ടി.ദാമോദരൻ - ജയൻ ടീമിന്റെ 1980 - ലെ വിഷു റിലീസായ അങ്ങാടി ചരിത്ര വിജയം നേടിയിരുന്നു. അത് കൊണ്ട് തന്നെ അതേ ടീമിന്റെ മീൻ അതേ വർഷം ഓണം റിലീസായി എത്തിയപ്പോൾ പ്രേക്ഷക പ്രതീക്ഷകൾ വാനോളമായിരുന്നു. ഒരു സാധാരണ മത്സ്യതൊഴിലാളിയായി ജീവിതമാരംഭിക്കുകയും കഠിന പ്രയത്നത്താൽ, മറൈൻ ഫുഡ് പ്രൊഡക്റ്റ്സ് എക്സ്പോർട്ടിംഗ് കമ്പനിയായ ലാസർ ഫിഷറീസിന്റെ ചെയർമാനുമായി വളരുന്ന കുരിയാക്കോസ് എന്ന അതികായനായി മധു ചിത്രത്തിലുടനീളം നിറഞ്ഞു നിൽക്കുന്നു. മധുവിന്റെ ഏറ്റവും മികച്ച പ്രകടനങ്ങളിൽ ഒന്ന് മീനിലേതായിരിക്കാം. പുത്തൻ താരോദയമായ ജയനോട് മത്സരിച്ചഭിനയിച്ചാണ് മധു പ്രേക്ഷക പ്രീതി നേടിയെടുത്തത്. അങ്ങാടിയുടെ ചരിത്ര വിജയത്തോടെ മലയാള സിനിമയിലെ ആദ്യ മാസ് ഹീറോയായി മാറിയ ജയന്റെ ഇൻട്രൊ സീൻ സിനിമ തുടങ്ങി അര മണിക്കൂർ കഴിഞ്ഞായിരുന്നു. കൈലി മുണ്ടും കയ്യില്ലാത്ത കളർ ബനിയനുമായി പ്രത്യക്ഷപ്പെടുന്ന ജയനെ കണ്ട് യുവപേക്ഷകർ ഹർഷാരവം മുഴക്കി. വിസിലടികളും കയ്യടികളുമായി കാണികൾ തങ്ങളുടെ ഇഷ്ട നായകനെ വരവേറ്റു. ജയന്റെ ഓരോ വാക്കിലും, പ്രേക്ഷകാരവത്താൽ തീയേറ്റർ പ്രകമ്പനം കൊണ്ടു എന്ന് പിൽക്കാലത്ത് ഐ.വി.ശശി അനുസ്മരിച്ചിരുന്നു. ബാലൻ കെ.നായർ അവതരിപ്പിക്കുന്ന തരകൻ എന്ന കഥാപാത്രം തന്റെ സന്തത സഹചാരിയായ പറവൂർ ഭരതന്റെ വേഷത്തോട് " കടലിൽ ജീവിച്ചവനെ കരയിൽ വളർത്താനാണ് നിന്നെ ഏൽപ്പിക്കുന്നത്. രാജനെ ഒരു രാജനാക്കി മാറ്റുക..... എന്ന ഡയലോഗിന് ശേഷമുള്ള സെക്കന്റ് ഇൻട്രൊ സ്റ്റൈലൈസ്ഡായിരുന്നു. സിനിമയുടെ തുടക്കത്തിൽ കൈലി മുണ്ടും ബനിയനും ധരിച്ച് വരുന്ന ജയൻ പിന്നീടയോട്ട് എക്സിക്യുട്ടീവ് വേഷത്തിലാണ് ചിത്രത്തിലുടനീളം പ്രത്യക്ഷപ്പെടുന്നത്. അച്ഛനും മകനുമായി അഭിനയിക്കുന്ന മധുവും ജയനും തമ്മിലുള്ള കോംബിനേഷൻ രംഗങ്ങളെല്ലാം ത്രില്ലിംഗായാണ് ചിത്രീകരിച്ചിരിക്കുന്നത്. ജയന്റെ സംഭാഷണങ്ങളെല്ലാം തന്നെ പഞ്ച് ഡയലോഗുകളാണ്. ജയൻ വാ തുറന്നാൽ തീയേറ്ററിൽ കരഘോഷമായിരുന്നു എന്ന് ഒരിക്കൽ ഐ.വി.ശശി പറയുകയുണ്ടായി. യൂസഫലി കേച്ചേരിയുടെ വരികൾക്ക് ജി.ദേവരാജൻ ഈണം നൽകിയ ഗാനങ്ങൾ രണ്ടും സൂപ്പർ ഹിറ്റുകളായിരുന്നു. ഗാനരംഗങ്ങളിൽ ഉപനായികാ നായകൻമാരായ ജോസും അംബികയുമാണ് കൂടുതലും പ്രത്യക്ഷമാകുന്നത്. ജയന്റെ അമ്മയായി ശ്രീവിദ്യയും കാമുകിയായി സീമയും വേഷമിടുന്നു. ശുഭ നിർണ്ണായകമായ ഒരു വേഷത്തിൽ വരുന്നുണ്ട്. ബാലൻ കെ. നായരുടെ വില്ലൻ വേഷത്തിന് അൽപ്പം റിയലിസ്റ്റിക് ടച്ചുണ്ട്. തന്റെ പാപഭാരത്താലാണ് മകൾ വഴി തെറ്റുന്നത് എന്ന് പരിതപിക്കുന്ന, അൽപ്പം വ്യത്യസ്തനായ ഒരു വില്ലൻ. മേൽ പറഞ്ഞ താരങ്ങളെ കൂടാതെ അടൂർ ഭാസി, കുതിരവട്ടം പപ്പു, ജോണി, ലാലു അലക്സ്, കെ.എം.എബ്രഹാം, മീന തുടങ്ങിയ വൻ താരനിരയും മീനിൽ വേഷമിട്ടു. എനിക്കേറ്റവും ഇഷ്ടപ്പെട്ട ഈ ജയൻ ചിത്രം റിലീസ് ചെയ്തിട്ട് ഇന്ന് (ആഗസ്റ്റ് 22 ) 42 വർഷം തികയുന്നു. 1980 ഓണം റിലീസായ മീൻ സൂപ്പർ ഹിറ്റായിരുന്നു എന്നാണ് മനസിലാക്കാനായത്. വിശദവിവരങ്ങൾ ഗ്രൂപ്പംഗങ്ങൾ കൂട്ടി ചേർക്കുമെന്നു പ്രതീക്ഷിക്കുന്നു.