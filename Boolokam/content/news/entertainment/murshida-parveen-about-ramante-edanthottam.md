---
author: Beaumaris
categories:
- Entertainment
comment_count: 0
date: 2022-10-08 15:36:05
draft: false
image: ''
like_count: 76341
share_count: 40245
tags:
- anu sithara
- joju george
- kunchakko boban
- ramante edan thottam
- ramante edanthottam
title: ചിലരെങ്കിലും രാമനെന്ന് കരുതി എത്തിപ്പെടുന്ന ബന്ധങ്ങൾ പിന്നീട് രാവണനായി മാറുന്നതും
  നാം തന്നെ കണ്ടിട്ടുണ്ട്
view_count: 1370734
---

**Murshida Parveen** “രാമന്റെ ഏദൻതോട്ടം” എന്ന സിനിമ കണ്ടവരാണോ നിങ്ങൾ. നമ്മുടെ കുഞ്ചാക്കോ ബോബനെന്ന ചാക്കോച്ചൻ രാമനായും അനു സിതാര മാലിനിയായും ജോജു ജോർജ്ജ് എൽവിസ് ആയും ഇഞ്ചോടിഞ്ച് നിന്ന് മത്സരിച്ചഭിനയിച്ച സിനിമ. ഈ സിനിമയുടെ വിശകലനമല്ല ഞാൻ പറഞ്ഞു വരുന്നത്.മറിച്ച് ഈ സിനിമയിൽ കണ്ട കഥാപാത്രങ്ങളും ചില കഥാ സന്ദർഭങ്ങളും എന്റെ കാഴ്ചയിലും മനസ്സിലും പതിപ്പിച്ച ചിത്രങ്ങളും വീക്ഷണവും ഒന്ന് ഇവിടെ പങ്ക് വെക്കാമെന്ന് കരുതി. “എൽവിസ്” ലോട്ട് തന്നെ വരാം. (ആദ്യമെ തന്നെ ഒരു മുൻകൂർ ജാമ്യം ഞാൻ എടുത്ത് വെക്കാം എന്നിട്ട് വിഷയത്തിലോട്ട് വരാം. എല്ലാ ആണുങ്ങളെയും ആക്ഷേപിക്കാൻ ഞാൻ ഉദ്ദേശിക്കുന്നില്ല. പക്ഷെ മനസ്സിൽ തോന്നിയത് പറയാതിരിക്കാനും വയ്യ. )സിനിമയുടെ തുടക്കത്തിൽ തന്നെ ജോജു ജോർജ്ജിന്റെ എൽവിസ് എന്ന കഥാപാത്രം മനോഹരമായി ഒരു മനശാസ്ത്രജ്ഞനോട് തമാശരൂപേണ നടത്തുന്ന ഒരു കുറ്റസമ്മതമാണ് “ചിക്ക്സ് (പെൺകുട്ടികൾ)നെ കണ്ടാൽ കണ്ട്രോൾ പോകും. കുടുംബജീവിതം സന്തോഷകരമാണെങ്കിലും” എന്ന്. അതിന് തിരിച്ച് കിട്ടുന്ന മറുചോദ്യം എൽവിസിന്റ ഭാര്യക്കും ഇതേ പോലെ തിരിച്ചും ഉണ്ടെങ്കിൽ എന്തായിരിക്കും എൽവിസിന്റെ പ്രതികരണം എന്നാണ്. അതിന് കൊടുക്കുന്ന മറുപടി ആണ് ചിത്രത്തിന്റെ ഹൈലൈറ്റ്. താൻ വളരെ അധികം ലിബറൽ ആയിട്ടുള്ള ഭർത്താവാണെന്ന എൽവിസിന്റെ വാദത്തിൽ വിശ്വസിക്കുന്ന പ്രേക്ഷകനെ ചതിക്കുന്ന വഞ്ചകനായ ഭർത്താവിനെ തുടർന്നങ്ങോട്ട് കാണാൻ കഴിയും.തന്റെ ഭർത്താവിന്റെ അവിഹിതങ്ങളൊക്കെ മനസ്സിലാക്കി ഒതുങ്ങികൂടി മക്കൾക്ക് വേണ്ടി ത്യാഗം ചെയ്യുന്ന സ്ഥിരം നായികാസങ്കൽപങ്ങളെ പൊളിച്ചെഴുതിയ കഥാപാത്രമാണ് അനു സിതാരയുടെ മാലിനി.എന്നാൽ ഈ സിനിമ ഇറങ്ങിയ സമയത്ത് പ്രേക്ഷകരുടെ ഇഷ്ടസിനിമയായി ഇത് മാറാതിരുന്നതിനും കാരണം മാലിനി വിട്ടു വീഴ്ച ചെയ്യാത്തതിനാലായിരിക്കണം. ഇത് സമൂഹത്തിന് തെറ്റായ സന്ദേശം കൊടുക്കുന്നു എന്നായിരുന്നുഅന്ന് പൊങ്ങി വന്നിരുന്ന ആക്ഷേപം. ചാക്കോച്ചന് പ്രണയനായക പരിവേഷം മലയാള സിനിമ പതിച്ച് നൽകിയിട്ടുണ്ടെങ്കിലും ചാക്കോച്ചന്റെ പ്രണയം ഏറ്റവും മനോഹരമായി ചിത്രീകരിച്ച മികച്ച സിനിമകളിലൊന്നാണ് രാമന്റെ ഏദൻതോട്ടം. പറയാതെ പറഞ്ഞ പ്രണയം പ്രേക്ഷകരുടെ ഹൃദയം തൊട്ടു എന്ന് തന്നെ പറയാം.പ്രണയത്തിൽ ഒരാൾക്ക് മറ്റൊരാളോട് വൈകാരികമായി അടുപ്പം തോന്നിയതിനെ ഒരു ഫിസിക്കൽ ടച്ചിന്റെ അഭാവത്തിലും പ്രണയമെന്ന അനുഭൂതിയെ വൃത്തിയായി ചിത്രീകരിച്ചിരിക്കുന്നു.മാലിനിയുടെ ഒരു ഡയലോഗ് ഉണ്ട്. “ലൈഫിൽ നമുക്ക് connect ചെയ്യാൻ പറ്റുന്ന ഒരുപാട് പേരുണ്ടാവുമെന്ന് പണ്ടൊക്കെ തോന്നിയിരുന്നു. പിന്നെയാണ് മനസ്സിലായത് അങ്ങനെയൊരാളെ കണ്ടെത്തുന്നതാണ് ഏറ്റവും വലിയ ഭാഗ്യമെന്ന് I wish I disappear and remain here”. ഈ ഡയലോഗിൽ നിന്ന് മാത്രം മാലിനി എന്ന ഭാര്യയുടെ വേദന നമുക്ക് ഊഹിക്കാൻ കഴിയും. ചാക്കോച്ചന്റെ രാമനെന്ന കഥാപാത്രത്തിനാണ് മാലിനിയുടെ കഴിവുകൾ പോളിഷ് ചെയ്ത് വീണ്ടും പുറത്തെത്തിക്കാൻ സാധിച്ചത്. മാലിനി വീട്ടിൽ നിന്നിറങ്ങി പോയപ്പോൾ എൽവിസ് അന്വേഷിച്ച് ചെന്നത് രാമന്റെ അടുത്തേക്കാണ്. മാലിനി അവിടെ ഇല്ല എന്നുള്ളതും രാമൻ അവളെ ഒന്ന് തൊട്ടിട്ട് പോലുമില്ലെന്ന വസ്തുത പോലും എൽവിസിന് ഡൈജസ്റ്റ് ആവുന്നില്ല. കാരണം എൽവിസിന്റെ അവിഹിത ബന്ധങ്ങൾ തന്നെയാവണം. ഇവിടെ ഞാൻ പറയാൻ ആഗ്രഹിക്കുന്നത് രാമനെയോ മാലിനിയെ കുറിച്ചോ അല്ല. എൽവിസിനെ കുറിച്ചാണ്. എൽവിസിനെ പോലെയുള്ളവരെ കുറിച്ച്. അങ്ങനെയുള്ളവരുടെ കൂടെ ജീവിക്കുന്നവരെ പറ്റി കൂടി പറഞ്ഞ് ഞാൻ നിർത്താം. ഇത് പോലെയുള്ള എത്ര ഭർത്താക്കന്മാർ നമുക്ക് ചുറ്റുമുണ്ടാവാം? ഭാര്യയെ വെറും ഉപഭോഗ വസ്തുവായി കാണുന്നവരായ ഭർത്താക്കന്മാർ. ഒരു ദാമ്പത്യ ജീവിതത്തിൽ ഏറ്റവും പ്രധാനമാണ് പരസ്പര ബഹുമാനം. എന്തിനും ഏതിനും ദേഷ്യം വരുമ്പോൾ ആളുകളുടെയും സ്വന്തം മക്കളുടെയും മുന്നിൽ നിർത്തി വഴക്ക് പറയുന്ന ഭർത്താവ് സന്തോഷവും തൃപ്തിയും തോന്നുമ്പോൾ അതേ ആളുകളെ മുൻനിർത്തി സ്നേഹം പ്രകടിപ്പിക്കുമോ? അതേ ഭർത്താവ് ഇരുട്ടിൽ തന്നെ കാമത്തിനായി പ്രാപിക്കുമ്പോൾ അവളിലുണ്ടാകുന്ന വികാരമെന്തായിരിക്കും? അവഗണനയും കുറ്റപ്പെടുത്തലും ഒത്ത് വരുമ്പോഴായിരിക്കും പല മാലിനിമാരും രാമനെ പോലുള്ളവരെ ആഗ്രഹിക്കുന്നത്. ചിലരെങ്കിലും രാമനെന്ന് കരുതി എത്തിപ്പെടുന്ന ബന്ധങ്ങൾ പിന്നീട് രാവണനായി മാറുന്നതും നാം തന്നെ കണ്ടിട്ടുണ്ട്,പല വാർത്തകളിലൂടെയും. എല്ലാ ആണുങ്ങളും എൽവിസ് ആണെന്നല്ല. പക്ഷെ എന്നാലുമുണ്ട് ചില എൽവിസുമാർ നമുക്ക് ചുറ്റും.ഒന്നും മിണ്ടാതെ വഴക്ക് കേട്ട് കൊണ്ടിരുന്നാൽ അവൾക്ക് കിട്ടുന്ന വിളിപ്പേര് അടക്കവും ഒതുക്കവുമുള്ളവൾ. അതിനെ ചോദ്യം ചെയ്താൽ അധികപ്രസംഗി എന്നും.ഇങ്ങനെ ജഡ്ജ് ചെയ്യാൻ പാകത്തിന് സമൂഹത്തിനും എൽവിസുമാർക്കും ഒരു പെണ്ണ് എന്നും മുന്നിലുണ്ടാകും. ഇനിയും ഒരുപാട് നല്ല മാറ്റങ്ങൾ ഇപ്പോഴും എൽവിസുമാരായി തുടരുന്നവർക്ക് ഉണ്ടാവട്ടെ എന്ന് ആശംസിച്ച് കൊണ്ട്.