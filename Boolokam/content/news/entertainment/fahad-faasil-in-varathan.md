---
author: Beaumaris
categories:
- Entertainment
comment_count: 0
date: 2022-08-12 07:13:00
draft: false
image: ''
like_count: 22940
share_count: 21176
tags:
- Fahad Faasil
- varathan
title: സകല പ്രതീക്ഷകളും വഴുതിപ്പോകുമ്പോൾ കരയുന്നൊരു കരച്ചിൽ, അത്തരമൊരു വിസ്ഫോടനമാണ്
  വരത്തനിലെ അബിന്റേത്
view_count: 848926
---

**Theju P Thankachan** "അനുരാഗത്തിന്റെ ദിനങ്ങളി"ൽ ദേവിയെ നഷ്ടപ്പെട്ട നായകൻ 'കുലുങ്ങിക്കരഞ്ഞു' എന്നാണ് ബഷീർ എഴുതിയത്. സകല പ്രതീക്ഷകളും വഴുതിപ്പോകുമ്പോൾ കരയുന്നൊരു കരച്ചിൽ. അത്തരമൊരു വിസ്ഫോടനമാണ് വരത്തനിലെ അബിന്റേത്. ഭാര്യയ്ക്ക് തന്റെ മേലുള്ള വിശ്വാസം ഇല്ലാതായി എന്നറിയുമ്പോഴുള്ള നിരാശ. ഒച്ചയില്ലാതെയുള്ള ആ വിലാപം ഫഹദിനോളം ആക്യുറേറ്റ് ആയി ചെയ്യാൻ മറ്റൊരാൾക്കും കഴിയില്ല എന്ന് തോന്നിപ്പോകും വിധമുള്ള പ്രകടനം. വരത്തൻ പകർത്തുന്നത് കേരളത്തിലെത്തിയ അബിൻ എന്ന മെട്രോസെക്ഷ്വലിന്റെ കുഴങ്ങലുകളാണ്. നാട്ടുരീതികൾ സ്വായത്തമാക്കാൻ കഴിയാത്ത, നാട്ടുരീതികൾ വശംവദനാക്കുന്ന അബിൻ. ചായയയിടാൻ അറിയാവുന്ന എന്നാൽ കഴുകിയ തുണി ഉണക്കാൻ നേരത്ത് മറിച്ചിടണം എന്നറിയാത്ത അബിൻ. നല്ലൊരു റൊമാന്റിക് ആവാനും എന്നാൽ കാറോടിക്കുമ്പോൾ "കൈ മാറ്റ്..ഓടിക്കട്ടെ" എന്ന് പ്രിയയോട് പ്രാക്ടിക്കൽ ആവുകയും ചെയ്യുന്ന ഭർത്താവ്. ഈ വൈരുദ്ധ്യങ്ങൾ എല്ലാം ഒരുമിച്ച് കൂടേറിയ അബിൻ എന്നയാളെ എത്ര പക്വമായാണ് ഫഹദ് കാരി ചെയ്തിരിക്കുന്നത്. ഓരോ വികാരത്തിന് മീതേയുമുള്ള വ്യക്തതയോടു കൂടിയ മേൽനോട്ടം. ഈ വൈകാരികതകൾ എല്ലാം ചേർന്നുള്ളതാണ് ക്ലൈമാക്സിൽ അബിന്റെ ശബ്ദമുണ്ടാക്കാതെയുള്ള കരച്ചിൽ. ഇഎംപ്ലോഷൻ എന്ന് പറയും. അകമേ ഒരു പൊട്ടിത്തെറി. സമീപത്താരെയും അറിയിക്കാതെ ഉള്ളൊരു പിടുത്തംവിടൽ. ആ കൈയ്യീന്ന് പോക്കിന്റെ ഏറ്റവും സത്യസന്ധമായ ഉദാഹരണമാണ് അബിൻ. കരയുമ്പോൾ ഫഹദിൽ ദൃശ്യമാകുന്നൊരു സൂക്ഷ്മതയുണ്ട്. അഭിനയത്തിലെ ആ മേന്മ കൈമോശം വരാതെ അയാൾ കാക്കട്ടെ. ഇനിയും ഒരുപാട് കാലം കുലുങ്ങിക്കരയുന്ന അബിന്മാരെ സൃഷ്ടിക്കാൻ ഫഹദിന് കഴിയട്ടെ. ആശംസകൾ നേരുന്നു. 

#### നിങ്ങളു പൊക്കോ... ഇവരെ കൊണ്ടുപോകാൻ വേറേ ആളു വരും

[embed]https://youtu.be/NI0wjZptpoI[/embed]