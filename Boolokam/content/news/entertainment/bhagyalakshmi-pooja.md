---
author: Beaumaris
categories:
- Entertainment
comment_count: 0
date: 2023-05-17 06:08:10
draft: false
image: ''
like_count: 74058
share_count: 15794
tags:
- BHAGYALAKSHMI MOVIE
- SAJIN LAL
title: ക്രയോൺസ്, താങ്ക് യൂ വെരി മച്ച്, ഹന്ന തുടങ്ങിയ സിനിമകൾ സംവിധാനം ചെയ്ത സജിൻ ലാലിന്റെ
  ഏറ്റവും പുതിയ സിനിമ 'ഭാഗ്യലക്ഷ്മി'
view_count: 1675643
---

ക്രയോൺസ്, താങ്ക് യൂ വെരി മച്ച്, ഹന്ന തുടങ്ങിയ സിനിമകൾ സംവിധാനം ചെയ്ത സജിൻ ലാലിന്റെ ഏറ്റവും പുതിയ സിനിമയായ ഭാഗ്യലക്ഷ്മിയുടെ പൂജ ഏറണാകുളത്ത് അമ്മയുടെ ഓഫീസ് അങ്കണത്തിൽ വച്ചു നടന്നു. എം.പി. ഹൈബി ഈഡൻ, സംവിധായകൻ കമൽ, മാക്ട ചെയർമാനും സംവിധായകനുമായ മെക്കാർട്ടിൻ, നടൻ ഹരിശ്രീ അശോകൻ എന്നിവർ ചേർന്ന് ഭദ്രദീപം കൊളുത്തി ചടങ്ങ് നിർവഹിച്ചു. സംവിധായകൻ പി. ചന്ദ്രകുമാർ, അഡ്വ : ജനറൽ കെ.പി.ജയചന്ദ്രൻ, മാളികപ്പുറം ഫെയിം സമ്പത്ത് റാം തുടങ്ങിയവരും ചടങ്ങിന് സാക്ഷ്യം വഹിച്ചു. ആപ്പിൾ ട്രീ സിനിമാസിന്റെ ബാനറിൽ നിർമ്മിക്കുന്ന ഈ ചിത്രത്തിന്റെ എക്‌സിക്യൂട്ടിവ് പ്രൊഡ്യൂസേഴ്‌സ് സുരേന്ദ്രൻ വലിയ പറമ്പിൽ, അഡ്വക്കേറ്റ്. ബിന്ദു, മനോജ് രാധാകൃഷ്ണൻ എന്നിവരാണ്. തിരക്കഥ- സംഭാഷണം ബാബു വെളപ്പായ, ഗാനങ്ങൾ- കൈതപ്രം ദാമോദരൻ നമ്പൂതിരി, ഡോ: മണക്കാല ഗോപാലകൃഷ്ണൻ, ആലാപനം- കെ.എസ്. ചിത്ര. [](https://cdn.boolokam.com/articles/2023/05/TT.jpg)ഈ സിനിമയുടെ സ്‌ക്രീൻ പ്ലേയിൽ ചില പുതുമകളുണ്ട്. നോവലിലെ ക്യാരിക്കേച്ചർ പോലെയാണ് ചില കഥാപാത്രങ്ങളുടെ കടന്നുവരവ്. ആനുകാലിക പ്രസിദ്ധീകരണങ്ങളിൽ നോവൽ അവതരിപ്പിക്കുമ്പോൾ അതിലെ പ്രധാന കഥാപാത്രങ്ങളെ ഉൾക്കൊളളിച്ചുക്കൊണ്ട് ഒരു ഇല്ലസ്‌ട്രേഷൻ ഉണ്ടാകും. ആ രീതിയിൽ നോവലിലെ കഥാപാത്രങ്ങൾ ഇവിടെ സിനിമയിലെ കഥാപാത്രങ്ങളായി മാറുന്നു എന്നുളളതാണ് പുതുമ. കഥാപാത്രങ്ങൾ എഴുത്തുകാരിയുടെ രൂപത്തിൽ വരുമ്പോൾ വരകളുടെ സാന്നിദ്ധ്യവും പശ്ചാത്തലത്തിലെന്നപോലെ നിറയുന്നു. ഇതൊരു പുതിയ അനുഭവമായിരിക്കുമെന്ന് സംവിധായകൻ സജിൻ ലാൽ അവകാശപ്പെട്ടു. ഇന്ന് സ്ത്രീകൾ നേരിടുന്ന ഒട്ടേറെ പ്രശ്‌നങ്ങളും അതിജീവനത്തിലൂടെ അതിനെ അഭിമുഖീകരിക്കുന്നതും നേരിടുന്നതും ഒക്കെയാണ് ഈ സിനിമയുടെ പ്രമേയം. താര നിർണ്ണയം പൂർത്തിയായി വരുന്ന ഈ ചിത്രത്തിന്റെ ഷൂട്ടിംഗ് കൊല്ലത്ത് മൺട്രോതുരുത്തിൽ അടുത്തുതന്നെ ആരംഭിക്കും.