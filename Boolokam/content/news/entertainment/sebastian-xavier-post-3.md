---
author: Beaumaris
categories:
- Entertainment
comment_count: 0
date: 2022-09-07 15:11:34
draft: false
image: ''
like_count: 66609
share_count: 36816
tags:
- kauravar
- paappan
- Sebastian Xavier
title: പാപ്പന്റെ ആദ്യ സീൻ കണ്ടപ്പോ ഓർമ്മയിൽ വന്നത് 30 വർഷങ്ങൾക്കു മുൻപ് ഇറങ്ങിയ കൗരവരിലെ
  ആ ആദ്യരംഗമാണ്
view_count: 1820216
---

**Sebastian Xavier** രാത്രിനേരത്ത് ഏതോ നാട്ടുമ്പുറത്തെ കൊല്ലന്റെ ആലയിലെ തീയിൽ ഒരായുധം പരുവപ്പെട്ടുകൊണ്ടിരിക്കുന്ന രംഗം.ആയുധത്തിന്റെ ആവശ്യക്കാരനും സമീപത്ത് തന്നെയുണ്ട്.ഉലയിൽ കനൽപോലെ ജ്വലിക്കുന്ന ആയുധത്തെ കൊടിലിലെടുത്ത് പരുവപ്പെടുത്തുന്നതിന്റെ സമീപദൃശ്യങ്ങൾ.ജോഷി സംവിധാനം ചെയ്ത രണ്ട് ചിത്രങ്ങൾ തുടങ്ങുന്നത് മേൽപ്പറഞ്ഞപ്രകാരമുള്ള രംഗത്തോടെയാണ്... പാപ്പന്റെ ആദ്യ സീൻ കണ്ടപ്പോ ഓർമ്മയിൽ വന്നത് 30 വർഷങ്ങൾക്കു മുൻപ് ഇറങ്ങിയ കൗരവരിലെ ആ ആദ്യരംഗമാണ്.പാപ്പൻ കാണാത്തവർക്കായി തുടർന്നങ്ങോട്ട് ഒരു കുഞ്ഞ് സ്പോയിലർ അലർട്ട്.കൗരവരിൽ ഇപ്രകാരം ആലയിൽ പണിയപ്പെടുന്ന ആയുധം തിലകൻ അവതരിപ്പിക്കുന്ന കഥാപാത്രവുമായി ബന്ധപ്പെട്ടിരിക്കുന്നുവെങ്കിൽ മകൻ ഷമ്മി തിലകൻ അവതരിപ്പിക്കുന്ന കഥാപാത്രവുമായി ബന്ധപ്പെട്ട ആയുധമാണ് പാപ്പനിലെ ആദ്യരംഗത്തിലേത്. കൗരവരിലെ അലിയാരെപ്പോലെ ഭൂതകാലത്തിൽ കുറ്റങ്ങളുടെ പരമ്പര തന്നെ നടത്തിയ ശേഷം ജയിൽവാസമനുഭവിച്ച്, പിന്നീട് അവശതയും, പരാധീനതയുമായി പുറത്തിറങ്ങുന്ന, തുടർന്നും പോലീസ് തിരയുന്ന ഒരു കഥാപാത്രമാണ് എന്നൊരു സാമ്യം പാപ്പനിലെ ഇരുട്ടൻ ചാക്കോയ്ക്കുമുണ്ടല്ലോ. തിലകനെന്ന അഭിനയപ്രതിഭയെ രൂപത്തിലും ഭാവത്തിലും പലയിടത്തും ഓർമ്മിപ്പിക്കുന്നു മകൻ ഷമ്മിയുടെ കഥാപാത്രങ്ങൾ, പാപ്പനിലും ഈയിടെയിറങ്ങിയ ജനഗണമനയിലും പാൽതൂ ജാൻവറിലുമെല്ലാം. (തിലകൻ അലിയാരായി അരങ്ങു തകർത്ത കൗരവർ എന്ന സിനിമയിൽ വിഷ്ണുവർദ്ധൻ അവതരിപ്പിച്ച ഹരിദാസ് ഐ.പി.എസ് എന്ന കഥാപാത്രം സംസാരിച്ചത് ഷമ്മി തിലകന്റെ ശബ്ദത്തിലായിരുന്നു.. ചിത്രത്തിൽ ദളപതി ദിനേശ് അവതരിപ്പിച്ച കാസിം സേട്ടിനും ശബ്ദം നൽകിയത് ഷമ്മി തന്നെ.. രണ്ട് കഥാപാത്രങ്ങൾക്കും തിലകന്റെ കഥാപാത്രവുമായിട്ട് സംഭാഷണ രംഗങ്ങളുമുണ്ടായിരുന്നു)