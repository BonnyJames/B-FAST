---
author: Beaumaris
categories:
- Entertainment
comment_count: 0
date: 2022-10-16 07:21:24
draft: false
image: ''
like_count: 119592
share_count: 40961
tags:
- kottayam nazeer
- Latheef Mehafil
- mammootty
- rorschach
title: കോട്ടയം നസീർ ശശാങ്കനോട് കൂടി അഭിനയത്തിന്റെ ഒരു പുതിയ ഫെയിസിലേക്ക് കയറിപ്പോകും
view_count: 1717572
---

**കോട്ടയം നസീർ എന്ന നടൻ.** **Latheef Mehafil** കഥാപാത്രങ്ങളിലേക്കുള്ള നടീ നടന്മാരുടെ കാസ്റ്റിംഗ് വളരെയധികം ബ്രില്ല്യൻസ് ആവശ്യമുള്ള ഒരു പ്രോസസ്സ് ആണ്. മലയാളത്തിൽ കാസ്റ്റിംഗ് ഡയറക്റ്റർ എന്ന പോസ്റ്റ്‌ പോലും ഈ അടുത്താണ് കേട്ട് തുടങ്ങിയത്.ഇവിടെ ഇപ്പോഴും വിപുലമായ സ്വീകാര്യത സിനിമയ്ക്കുള്ളിൽ ആ പോസ്റ്റിന് വന്നിട്ടില്ല. കാരക്റ്ററിന്റെ സ്വഭാവത്തിന്റെ ഏകദേശ ധാരണ വെച്ച് എഴുത്തുകാരും സംവിധായകരും ചിലപ്പോൾ വലിയ താരങ്ങളും ചേർന്നാണ് ഇപ്പോഴും കാസ്റ്റിങ് നടത്തുന്നത്.ചിലപ്പോൾ അത്തരം തെരഞ്ഞെടുപ്പുകൾ പാളിപ്പോകാറുമുണ്ട്.എന്നാൽ വളരെ ബ്രില്ല്യന്റായ ചില കാസ്റ്റിങ്ങുകൾ മലയാള സിനിമയിലുണ്ട്. അതിൽ എന്നെ ഇന്നും അതിശയിപ്പിക്കുന്ന ഒരു കാസ്റ്റിംഗ് ഗോഡ് ഫാദർ എന്ന സിദ്ധിഖ്‌ ലാൽ സിനിമയിലേതാണ്. അതി ശക്തമായ ഒരു കാരക്റ്റർ ആണ് ആ സിനിമയിലെ അഞ്ഞൂറാൻ എന്ന കഥാപാത്രം.ആ റോളിലേക്ക് എൻ എൻ പിള്ള എന്ന കൃതഗാത്രനായ ഒരു ചെറിയ മനുഷ്യനെയാണ് സംവിധായകർ കാസ്റ്റ് ചെയ്തത്.ആ സിനിമ കണ്ടവർക്കറിയാം അഞ്ഞൂറാൻ ശക്തനാവുന്നത് ഏത് ആസ്‌പെക്റ്റിലാണെന്ന്.തീവ്രമായ ജീവിതാനുഭവങ്ങളിൽ നിന്നും രൂപപ്പെട്ട് വന്ന ആരുടെ മുന്നിലും പതറാത്ത മാനസിക ബലമുള്ള ആ കഥാപാത്രത്തെ എൻ എൻ പിള്ള എന്ന മെലിഞ്ഞ മനുഷ്യനിലേക്ക് കടത്തി വിട്ട സംവിധായകരുടെ ആ ബ്രില്ല്യൻസ് അങ്ങേയറ്റം ക്രീയേറ്റിവിറ്റി നിറഞ്ഞ ഒന്നാണ്.ആ സിനിമയിലെ അദ്ദേഹത്തിന്റെ ആറ്റിറ്റ്യൂഡ് അത്രയും കരിസ്‌മാറ്റിക് ആയിരുന്നു. അതുപോലെ തന്നെ അതുവരെ കൂടുതലും ഹാസ്യ വേഷങ്ങളും മുത്തശ്ശി വേഷങ്ങളും മാത്രം ചെയ്തു വന്ന ഫിലോമിന ചേച്ചിയെ ആനപ്പാറ അച്ചാമ്മ എന്ന മലയാള സിനിമ കണ്ട ഏറ്റവും ശക്തമായ ഒരു സ്ത്രീ കഥാപാത്രത്തിലേക്ക് സന്നിവേശിപ്പിച്ച ബ്രില്ല്യൻസ് കാണാതിരിക്കാൻ കഴിയില്ല.അതേ സിനിമയിൽ അഞ്ഞൂറാന്റെ മൂത്ത മോനായി വരുന്ന തിലകന്റെ കാസ്റ്റും ആരും പെട്ടെന്ന് ചിന്തിക്കാത്ത കാസ്റ്റിംഗ് ആയിരുന്നു.പിന്നെയുമുണ്ട് ഓർമകളുടെ ഏറ്റവും മുന്നിലേക്ക് വിളിക്കാതെ തന്നെ വന്ന്‌ നിൽക്കുന്ന ചില കാസ്റ്റിങ് ബ്രില്ല്യൻസുകൾ... മൂന്നാം പക്കത്തിലെ തിലകന്റെ മുത്തശ്ശൻ..ജോണി വാക്കറിലെ കുട്ടപ്പായി..മണിച്ചിത്രത്താഴിലെ ശോഭന...അഗ്നിസാക്ഷിയിലെ രജിത് കപൂർ..ദൃശ്യത്തിലെ ഷാജോണിന്റെ പോലീസുകാരൻ... പാലേരി മാണിക്യത്തിലെ മുരിക്കും കുന്നത്ത് അഹമ്മദ് ഹാജി... ദേവാസുരത്തിലേ നീലകണ്ഠൻ...താഴ്‌വാരത്തിലെ സലിം ഗൗസ്...അങ്ങനെയങ്ങനെ പോകുന്നു ആ കഥാപാത്രങ്ങൾ.ഇപ്പോൾ റോഷാക്കിലെ ശശാങ്കൻ ആയി വന്ന കോട്ടയം നസീറും ആ കാസ്റ്റിംഗ് ബ്രില്ല്യൻസിന്റെ ഒടുവിലത്തെ മികവായി മുന്നിൽ നിൽക്കുന്നുണ്ട്. നസീർ ഈ സിനിമയിൽ ശശാങ്കൻ എന്ന കഥാപാത്രത്തിന്റെ ഉള്ളറിഞ്ഞ് പെരുമാറിയിട്ടുണ്ട്.. തന്നിലെ നന്മകളെ മനുഷ്യന്റെ അടിസ്ഥാനപരമായ ആർത്തി കൊണ്ട് നശിപ്പിക്കുകയും തന്റെ ചുറ്റുമുള്ള സ്വാർത്ഥത കൊണ്ട് പരിമിതപ്പെട്ടു പോയ മനുഷ്യരുടെ സ്ഥിരം സഹവാസം കൊണ്ട് തിന്മയുടെ ഓരം ചേർന്ന് നടന്ന ശശാങ്കൻ.ഒടുവിൽ കൊന്ന് നേടിയതൊക്കെ തീയെടുത്തപ്പോൾ അയാളുടെ ഒരു ഇരിപ്പുണ്ട്..അപ്പോൾ ഈ ലോകത്തിലെ ഏറ്റവും നിസ്സാരനായ, ഏറ്റവും നിസ്സഹായനായ മനുഷ്യൻ അയാളാണ്...കോട്ടയം നസീർ ശശാങ്കനോട് കൂടി അഭിനയത്തിന്റെ ഒരു പുതിയ ഫെയിസിലേക്ക് കയറിപ്പോകും. പോകണം.. അതിനുള്ളതൊക്കെ അയാളിലുണ്ട് എന്ന് അയാൾ ശശാങ്കനിൽ നിറച്ചു വെച്ചിട്ടുണ്ട്.