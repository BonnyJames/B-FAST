---
author: Beaumaris
categories:
- Entertainment
comment_count: 0
date: 2022-07-16 16:26:17
draft: false
image: ''
like_count: 2866
share_count: 1033
tags:
- Mohammed Ajnas
- The Warrior
title: പണ്ടുതൊട്ടേ നമ്മൾ കേട്ട കഥ, അതിന് ഒരു തരത്തിലും യോജിക്കാത്ത നടനും വില്ലനും
  ബാക്കിയുള്ളവരും
view_count: 40672
---

**The Warrior (Telugu/Tamil)** വാരിയർ സിനിമയുടെ പ്രെസ്സ് റിലീസിന്റെ അന്ന് സംവിധായകൻ ലിങ്കുസാമി വളരെ ഇമോഷണൽ ആയിരുന്നു. പ്രസംഗത്തിൽ അദ്ദേഹം കരഞ്ഞ് ഇതൊരു തിരിച്ചുവരവ് ആണെന്ന് പറഞ്ഞിരുന്നു. പക്ഷേ, തമിഴിലെ എന്റെ ഏറ്റവും ഇഷ്ടപ്പെട്ട സംവിധായകരിൽ ഒരാളാണ് ലിങ്കുസാമി. ആക്ഷൻ സീനുകളിൽ കൊടുക്കുന്ന ബിൾടപ്പ് എല്ലാം അത്രക്കും വലുതാവും. എപ്പോ ആക്ഷൻ സീൻ വരണം എന്ന് പ്രേക്ഷകർ ആഗ്രഹിക്കുന്നുവോ അപ്പോൾ ആയിരിക്കും ആക്ഷൻ സീനുകളുടെ വരവ്. സണ്ടകോഴി, ഭീമ, പയ്യ, വേട്ടൈ തുടങ്ങിയ സിനിമകൾ അതിന് ഉദാഹരണമാണ്. അഞ്ചാൻ മുതൽ കാലിടറിയ ലിങ്കുസാമി സണ്ടകോഴി 2 വിലൂടെ വീണ്ടും പരാജയത്തിന്റെ പടുകുഴിയിൽ ആയി. അതിൽ നിന്നും കരകേറാൻ ഉള്ള കച്ചിത്തുരുമ്പായിരുന്നു വാരിയർ. അതും അദ്ദേഹത്തെ കൈവിട്ടു എന്ന് വേണം പറയാൻ.റാം പോത്തിനെനി എന്ന നടനെ ആക്ഷൻ ഹീറോ ആയി എങ്ങനെ ഉപയോഗിക്കാം എന്ന് പൂരിഗന്നാഥ് തന്റെ ചിത്രമായ ismarat shankar ൽ കാണിച്ചു തന്നതാണ്. ആ റാമിനെ തുടക്കം മുതൽ ഒടുക്കം വരെ തുമ്പിയെ കൊണ്ട് കല്ലെടുപ്പിക്കുന്ന പണിയായിരുന്നു ലിങ്കുസാമി ചെയ്തത്. രണ്ട് ഗെറ്റപ്പിൽ പ്രത്യക്ഷപ്പെടുന്ന റാം ആദ്യ പകുതി ഡോക്ടറും രണ്ടാം പകുതി പോലീസും ആണ്. പോലീസ് വേഷത്തിൽ റാം കാട്ടികൂട്ടുന്നത് കണ്ടാൽ കാണുന്ന നമ്മൾക്ക് വരെ സഹതാപം തോന്നും. കഷ്ടപ്പെട്ട് മസിലും പിടിച്ചുള്ള നടത്തമൊക്കെ കണ്ടാൽ എന്തിനാണ് വയ്യാത്ത പണി എടുക്കുന്നത് എന്ന ഫീലിങ് ആയിരുന്നു പടം കഴിയുന്നത് വരെ. ഇനി പറയാനുള്ള വില്ലനായി വന്ന ആദിയാണ്. ഒരു വില്ലന്റെ മാസ് വില്ലത്തരം കണ്ടിട്ട് ഇത്രക്ക് ചിരി ഈ അടുത്ത കാലത്തൊന്നും വന്നിട്ടില്ല. ഈ സിനിമയിലെ ഏറ്റവും വലിയ മിസ് കാസ്റ്റ് ആദി ആയിരുന്നു. സണ്ടകോഴി 2 വിൽ നമ്മുടെ ലാലിനെ കൊണ്ടുവന്ന് കോമഡി പീസ് ആക്കിയപോലെ ഇതിൽ അതിലും വലിയ കോമഡി പീസ് ആക്കിയിട്ടുണ്ട്. മലയാളത്തിൽ നിന്ന് മറിമായത്തിലും ചക്കപ്പഴം സീരിയലിലും അഭിനയിച്ച ശ്രീകുമാറും ഒരു പ്രധാന റോളിൽ എത്തുന്നുണ്ട്. ചുരുക്കി പറഞ്ഞാൽ പണ്ടുതൊട്ടേ നമ്മൾ കേട്ട കഥ. അതിന് ഒരു തരത്തിലും യോജിക്കാത്ത നടനും വില്ലനും ബാക്കിയുള്ളവരും. ആകെ ആശ്വാസം DSP യുടെ പാട്ടുകൾ മാത്രമാണ്. ലിങ്കുസാമിക്ക് തിരിച്ചുവരവിന് ഇനിയും കാത്തിരിക്കണം. Rating 1.5/5