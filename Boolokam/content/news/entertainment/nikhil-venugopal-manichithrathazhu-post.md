---
author: Beaumaris
categories:
- Entertainment
comment_count: 0
date: 2022-09-19 14:58:52
draft: false
image: ''
like_count: 19346
share_count: 7023
tags:
- manichithra thazhu
- Nikhil Venugopal
title: മണിച്ചിത്രത്താഴിൽ നിന്നും വെട്ടി മാറ്റിയവ 
view_count: 331126
---

**മണിച്ചിത്രത്താഴിൽ നിന്നും വെട്ടി മാറ്റിയവ** **Nikhil Venugopal** ജീവിതത്തിൽ ഏറ്റവുമധികം തവണ തിയ്യറ്ററിൽ പോയി കണ്ട സിനിമ മണിച്ചിത്രത്താഴാണ് - 5 തവണ. അതും സ്‌കൂളിൽ പഠിക്കുന്ന കാലത്ത്. റിലീസാകുന്ന സിനിമകൾ ആദ്യമേ പോയി കണ്ട് കാണാത്തവരെ കഥ പറഞ്ഞു വെറുപ്പിക്കുന്നൊരേർപ്പാടുണ്ടായിരുന്നു അന്ന്. അത് കൊണ്ട് കഥ പറയാൻ വേണ്ടി ഓരോ സീനുകളും കഴിയാവുന്നത്ര ഓർത്തു വയ്ക്കും. വർഷങ്ങൾക്കിപ്പുറം ടിവി ചാനലുകളിലും മറ്റും മണിച്ചിത്രത്തതാഴ്‌ കാണുമ്പോൾ വളരെ അലോസരമുണ്ടാക്കുന്ന ഒരു കാര്യമാണ്~ തുടർച്ചയില്ലായ്മ. തിയറ്ററിൽ മൂന്നേകാൽ മണിക്കൂറോളം ദൈർഘ്യമുണ്ടായിരുന്ന സിനിമയാണ് വെറും രണ്ടര മണിക്കൂർ പ്രിന്റുകൾ ആയി രൂപാന്തരം പ്രാപിച്ചത്. ഒരു പാട് സീനുകൾ, സ്വീകൻസുകൾ, ഡയലോഗുകൾ അതിൽ നിന്നും വെട്ടി മാറ്റിയിട്ടുണ്ട്. ഓർമ്മയിൽ വരുന്ന ചിലത് താഴെ. 1 . മണിച്ചിത്രത്താഴ്‌ ഡിലീറ്റഡ് സീൻ എന്ന പേരിൽ വിഡിയോ ടേപ്പിൽ നിന്നും പകർത്തിയ ഒരു മുഴു നീള സീൻ. [embed]https://youtu.be/EnMw1B_OnqY[/embed] 2 . രാത്രിനേരത്ത്‌ മാടമ്പിള്ളിയിലെ താക്കോലെടുക്കാൻ "നീയിങ്ങട് നടക്കെന്റെ ദാസപ്പ" എന്ന് പറഞ്ഞ് ഉണ്ണിത്താൻ മുന്നോട്ടു നടക്കുമ്പോൾ ദാസപ്പൻ അനങ്ങാതെ അവിടെ തന്നെ നിൽക്കും. അത് കണ്ട് പേടിച്ച് ഉണ്ണിത്താൻ തിരിച്ച് ഓടി വന്ന് ദാസപ്പനേം പിടിച്ചോണ്ട് പോകും. ഈ സീൻ തിയ്യറ്ററിലല്ലാതെ കണ്ടിട്ടില്ല. 3 . തമ്പിയളിയന്റെ "ഈ കുംഭം കൊണ്ട് ചെന്ന്....... ഒരു സ്വസ്ഥതയുമില്ല " എന്ന പ്രസിദ്ധമായ ഡയലോഗിന് മുൻപിൽ വേറയും ഡയലോഗുകൾ ഉണ്ടായിരുന്നു. കൃത്യമായി ഇപ്പോൾ ഓർമ്മ കിട്ടുന്നില്ല. 4 . സണ്ണി നകുലനോട് മാടമ്പിള്ളിയിലെ മനോരോഗിയെക്കുറിച്ചുള്ള സത്യങ്ങൾ തുറന്നു പറയുന്ന ആ സീക്വൻസിൽ നിന്നും ഒരു പാട് ഭാഗങ്ങൾ വെട്ടി മാറ്റിയിട്ടുണ്ട്. പലയിടത്തും ഡയലോഗുകൾക്ക് തുടർച്ചയില്ല. 5 . "ആരൊക്കെയാ ഈ മരിച്ചു പോയവര്" എന്ന ഗംഗയുടെ ചോദ്യത്തിന് ഭാസുരക്കുഞ്ഞമ്മ മറുപടി പറയുന്ന ഡയലോഗുകളിലും പലയിടത്തും കത്രിക വീണിട്ടുണ്ട്. ഇതിൽ ഏറ്റവും ആദ്യം പറഞ്ഞ സീൻ അനാവശ്യം എന്ന് കരുതാം. പക്ഷെ എന്തിനാണ് മറ്റു സീനുകളും ഡയലോഗുകളും വെട്ടി മാറ്റിയത്? നീളക്കൂടുതൽ കൊണ്ട് ആ ചിത്രത്തിന് ഒരംഭംഗിയും ഇല്ലായിരുന്നല്ലോ? സിഡി പ്രിന്റിന് വേണ്ടി ആയിരുന്നോ അതോ ചാനലുകൾക്ക് വേണ്ടി ആയിരുന്നോ വെട്ടിക്കുറച്ചത് ? ഏതായാലും ഒറിജിനൽ തിയറ്റർ വേർഷൻ ഒരിക്കൽ കൂടി കണ്ടാൽ കൊള്ളാമെന്ന് ആഗ്രഹമുണ്ട്.