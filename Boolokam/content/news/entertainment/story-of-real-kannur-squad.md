---
author: Beaumaris
categories:
- Entertainment
comment_count: 0
date: 2023-11-19 08:58:06
draft: false
image: https://cdn.boolokam.com/articles/2023/11/oooooop.jpg
like_count: 50990
share_count: 17159
tags:
- kannur squad
- kannur squad movie
title: മമ്മുട്ടിയുടെ കണ്ണൂർ സ്ക്വാഡ് എന്ന സിനിമയുടെ യഥാർത്ഥ്യം ?
view_count: 1465825
---

**മമ്മുട്ടിയുടെ കണ്ണൂർ സ്ക്വാഡ് എന്ന സിനിമയുടെ യഥാർത്ഥ്യം ?** **അറിവ് തേടുന്ന പാവം പ്രവാസി** ലോക്കൽ പൊലീസിന് കണ്ടെത്താൻ കഴിയാത്തതും , പിടിക്കാൻ കഴിയാത്തതുമായ പ്രതികളെ കണ്ടെത്തുന്നതിനും പിടികൂടുന്നതി നുമായി സംസ്ഥാനത്തെ എല്ലാ ജില്ലകളിലെയും പൊലീസ് മേധാവിമാരുടെ കീഴിൽ ഒരു പ്രത്യേക സംഘം പ്രവർത്തിക്കുന്നുണ്ട്. അതിൽ ഒരു സംഘം ആണ് കണ്ണൂർ സ്ക്വാഡ് .മുൻപ് നടന്ന ചില വിവാദങ്ങളുടെ പശ്ചാത്തലത്തിൽ ഇത്തരം സ്ക്വാഡുകളെ പിന്നീട് ഡി.ജി.പിയുടെ നിർദ്ദേശ പ്രകാരം പിരിച്ചു വിട്ടിരുന്നെങ്കിലും രൂപവും , ഭാവവും മാറി ജില്ലകളിൽ ഇത്തരം സ്ക്വാഡുകൾ ഇപ്പോഴും പ്രവർത്തിക്കുന്നുണ്ട്. ഇവർ പിടിക്കുന്ന പ്രതികളെ പിന്നീട് ലോക്കൽ പൊലീസിന് കൈമാറുകയാണ് ചെയ്യാറുള്ളത്. വളരെ വേഗത്തിൽ കേസ്‌ തെളിയിക്കുന്നതിൽ മിടുക്കരായ പൊലീസ്‌ ഉദ്യോഗസ്ഥരുടെ സംഘമായാണ്‌ കണ്ണൂർ സ്‌ക്വാഡിനെ സിനിമയിൽ ചിത്രീകരിച്ചിരിക്കുന്നത്. അവർ ഒരു കൊലപാതകക്കേസിലെ പ്രതികളെ തേടി നടത്തുന്ന യാത്രയാണ്‌ ഈ സിനിമ. നേരിട്ട്‌ കഥയിലേക്ക്‌ കടക്കാതെ വ്യത്യസ്തമായ ഒരു കഥപറച്ചലിലൂടെ എന്താണ്‌ ഈ സംഘമെന്ന്‌ പ്രേക്ഷകനെ ബോധ്യപ്പെടുത്തിയാണ്‌ സിനിമ മുന്നോട്ടു പോകുന്നത്. യാഥാർത്ഥ്യങ്ങളുമായി ബന്ധമില്ലെന്ന് അണിയറ പ്രവർത്തകർ പറയുമ്പോഴും യഥാർത്ഥ പൊലീസിൽ എസ്.പിയുടെ കീഴിലുള്ള സ്ക്വാഡുകളുടെ പ്രവർത്തനങ്ങളുമായി ഈ സിനിമക്കും സാമ്യമുണ്ട്. കേന്ദ്ര ഏജൻസികളെ പോലും അത്ഭുതപ്പെടുത്തിയ തരത്തിൽ നൂറിൽ അധികം സ്വർണ്ണക്കടത്തുകളും , സുപ്രധാനമായ പല കേസുകളും എസ്.പിയുടെ സ്ക്വാഡ് ഇടപെട്ട് പിടിച്ചിട്ടുണ്ട് . ജില്ലകളിലെ കഴിവുള്ള പൊലീസുകാരെ ഉൾപ്പെടുത്തി രൂപം കൊടുക്കുന്ന ഇത്തരം സ്ക്വാഡുകളിൽ ഉൾപ്പെടുന്നവരിൽ ചിലർ കൈക്കൂലിക്കാരായി മാറിയ സംഭവങ്ങളും കേരളത്തിൽ ഉണ്ടായിട്ടുണ്ട്.എസ്.പി സ്ക്വാഡിലെ പൊലീസുകാർക്കെതിരെ അഴിമതി മാത്രമല്ല കൊലക്കുറ്റവും ആരോപിക്കപ്പെട്ടിട്ടുണ്ട്. പല പൊലീസുകാരും നടപടിക്ക് വിധേയമായിട്ടുമുണ്ട്. വരാപ്പുഴ കസ്റ്റഡി മരണം ,താനൂർ കസ്റ്റഡി മരണ കേസിലും പ്രതിക്കൂട്ടിലായത് എസ്.പിയുടെ സ്ക്വാഡാണ്. ചില ഒറ്റപ്പെട്ട സംഭവങ്ങൾ എസ്.പിമാരുടെ സ്ക്വാഡുകളുടെ നിറം കെടുത്തിയിട്ടുണ്ടെങ്കിലും അനവധി കേസുകളിൽ പ്രതികളെ പിടികൂടിയത് കുറ്റാന്വേഷണ രംഗത്ത് മികവ് തെളിയിച്ച ഈ സംഘങ്ങളാണ്. ![](https://cdn.boolokam.com/articles/2023/11/oooooop.jpg)ഇത്തരത്തിൽ കൈക്കൂലി വാങ്ങുന്ന ഒരു പൊലീസുകാരൻ ‘കണ്ണൂർ സ്ക്വാഡ്’ എന്ന സിനിമയിലുമുണ്ട്. ഇത്തരക്കാരെ നടപടിയെടുത്ത് മാറ്റി നിർത്തുന്നതാണ് ചരിത്രമെങ്കിൽ സിനിമയിൽ ആ പൊലീസുകാരനെ സംരക്ഷിക്കുന്ന നിലപാടാണ് സംവിധായകൻ സ്വീകരിച്ചിരിക്കുന്നത്. അതുപോലെ തന്നെ പൊലീസിന്റെ അച്ചടക്കത്തിനു വിരുദ്ധമായ ശൈലിയും കണ്ണൂർ സ്ക്വാഡിൽ പൊലീസ് സ്വീകരിച്ചിട്ടുണ്ട്. എസ്.പിയുടെ ഉത്തരവ് പൊലീസ് സംഘത്തെ നയിക്കുന്ന മമ്മുട്ടിയുടെ എ.എസ്.ഐ കഥാപാത്രം ധിക്കരിക്കുന്ന ദൃശ്യം അതിനൊരു ഉദാഹരണമാണ്. ഇതൊന്നും പൊലീസിന്റെ സിസ്റ്റം അറിയുന്നവർക്കാർക്കും ദഹിക്കാത്ത കാര്യമാണ്. മേലുദ്യോഗസ്ഥർ പറഞ്ഞാൽ അത് അനുസരിക്കുക എന്നതു മാത്രമാണ് പൊലീസുകാർക്ക് മുന്നിലുള്ള ഏകപോംവഴി. എതിർ സ്വരങ്ങൾക്ക് സേനയിൽ ഒരു സ്ഥാനവുമില്ല. സിനിമയിൽ മമ്മുട്ടിയുടെ ഹീറോയിസം പ്രകടിപ്പിക്കാനാണ് ഇത്തരമൊരു സീൻ സംവിധായകൻ ചിത്രീകരിച്ചിരിക്കുന്നത്. അതേസമയം, കണ്ണൂർ സ്ക്വാഡിലെ നാലംഗ സംഘത്തിന്റെ രീതികളും സ്വഭാവവും കേസ് കണ്ടെത്താനുള്ള അവരുടെ മാർഗ്ഗങ്ങളും എല്ലാം തന്നെ സാധാരണ ഗതിയിൽ എസ്.പിമാരുടെ സ്ക്വാഡുകൾ പിന്തുടരുന്ന രീതികളാണ് എന്നതും ഒരു യാഥാർത്ഥ്യം തന്നെയാണ്. കുറ്റവാളിയെ പിടിക്കുക എന്നതിലേക്ക്‌ മാത്രം ശ്രദ്ധ കേന്ദ്രീകരിക്കാതെ പൊലീസുകാരുടെ കുടുംബം , വ്യക്തി ജീവിതം , അവരുടെ ആത്മസംഘർഷങ്ങൾ തുടങ്ങി അവരിലെ മനുഷ്യരെ കൂടി ചേർത്ത്‌ പിടിക്കാനും തിരക്കഥാകൃത്തും , സംവിധായകനും ശ്രമിച്ചിട്ടുണ്ട്. ![](https://cdn.boolokam.com/articles/2023/11/fnnfnfnfnfnnn.jpg)കാസര്‍കോട്ടെ ധനാഢ്യനായ അബ്ദുല്‍ വഹാബിന്റെ വീട്ടില്‍ കൊള്ളയും , കൊലയും നടത്തി നാടുവിട്ട കുറ്റവാളി സംഘത്തെ തേടിയുള്ള മമ്മുട്ടിയുടെ എ.എസ്.ഐ ജോര്‍ജിന്റെ നേതൃത്വത്തിലുള്ള സംഘം നടത്തുന്ന അന്വേഷണമാണ് കണ്ണൂര്‍ സ്‌ക്വാഡ് എന്ന സിനിമയുടെ കഥ. യഥാര്‍ഥത്തില്‍ സംഭവിച്ച ഒരു കുറ്റകൃത്യമാണ് കഥക്കാധാരം.തൃക്കരിപ്പൂരില്‍ ഗള്‍ഫ് സ്വദേശിയായ വ്യവസായിയെ കൊലപ്പെടുത്തിയ രണ്ട് യുവാക്കളുടെ വേട്ടയായിരുന്നു അന്നത്തെ കണ്ണൂര്‍ സ്‌ക്വാഡിന്റെ ഏറ്റവും ആവേശകരമായ ദൗത്യം. പ്രതികളെ പിടികൂടുന്നതുവരെ സംഘം 16 ദിവസങ്ങളിലായി 6,000 കിലോമീറ്ററിലധികം സഞ്ചരിച്ചു. 58 വയസ്സുള്ള എ.ബി അബ്ദുള്‍ സലാം ഹാജി 2013 ഓഗസ്റ്റ് 4 ന് വീട്ടില്‍ കൊല്ലപ്പെട്ടു. നിരീക്ഷണ ക്യാമറകള്‍, റിമോട്ട് നിയന്ത്രിത ഗേറ്റുകള്‍, സെന്‍സര്‍ പ്രവര്‍ത്തിപ്പിക്കുന്ന വാതിലുകള്‍ എന്നിവയുള്‍പ്പെടെ അത്യാധുനിക സുരക്ഷാ സംവിധാനങ്ങളായിരുന്നു വീട്ടില്‍ ഉണ്ടായിരുന്നത്.ഇവരുടെ വീടിനുള്ളില്‍ കയറിയ സംഘം ഹാജിയെയും , ഭാര്യയെയും , മക്കളെയും കെട്ടിയിട്ടു. ഹാജിയെ കുത്തിക്കൊലപ്പെടുത്തുന്നതിന് മുമ്പ് അവര്‍ സ്വര്‍ണ്ണാഭരണങ്ങള്‍ നല്‍കാന്‍ നിര്‍ബന്ധിച്ചു. അക്രമികള്‍ ഹിന്ദിയിലാണ് സംസാരിച്ചതെന്ന് ബന്ധു പറഞ്ഞു.നിരീക്ഷണ കാമറകള്‍ പോലും നശിപ്പിച്ച് കൊള്ള ആസൂത്രണം ചെയ്യുന്നതില്‍ അവര്‍ അതീവ ശ്രദ്ധാലുവായിരുന്നു. എന്നിട്ടും അവരില്‍ ഒരാള്‍ കയ്യുറ ഉപേക്ഷിച്ചു. കയ്യുറക്കുള്ളിലെ വിയര്‍പ്പ് ഒരു ഡി.എന്‍.എ സാമ്പിള്‍ നല്‍കി. അത് കോടതിയില്‍ വിലപ്പെട്ട തെളിവായിരുന്നു. കൊലപാതകത്തിന് തൊട്ടുമുമ്പ് പ്രദേശത്ത് രണ്ട് മൊബൈല്‍ ഫോണ്‍ സിമ്മുകള്‍ പ്രവര്‍ത്തനക്ഷമമാക്കിയതായി അന്വേഷണ സംഘം കണ്ടെത്തി. സംഘം സിമ്മുകളുടെ ഉടമകളെ കണ്ടെത്തി. അഞ്ച് പ്രതികളെയാണ് സംഘം പിടികൂടിയത്. ഇരയ്ക്കും , കുടുംബത്തിനും പരിചയമുള്ള രണ്ടുപേരാണ് കവര്‍ച്ചയും , കൊലപാതകവും ആസൂത്രണം ചെയ്തത്. അന്വേഷണ ഉദ്യോഗസ്ഥരെ തെറ്റിദ്ധരിപ്പിക്കാന്‍ ഓപ്പറേഷന്‍ സമയത്ത് അവര്‍ ഹിന്ദിയില്‍ സംസാരിച്ചു.പ്രതികളായ അസ്ഗറും , ഷിഹാബും ഉത്തര്‍പ്രദേശിലെ കാണ്‍പൂരിലേക്ക് പലായനം ചെയ്തു. ഒരു സുഹൃത്താണ് അവരെ സഹായിച്ചത്. സ്‌ക്വാഡ് കാണ്‍പൂരിലേക്ക് അവരെ പിന്തുടര്‍ന്നെങ്കിലും ഇരുവരും മൊബൈല്‍ ഫോണ്‍ മാറ്റി ലാന്‍ഡ് ഫോണുകള്‍ ഉപയോഗിക്കാന്‍ തുടങ്ങി. വിവാഹ ബ്രോക്കര്‍മാരുടെയും , കൂലിപ്പണിക്കാരുടെയും വേഷത്തില്‍ പ്രതികള്‍ക്കായി ഉദ്യോഗസ്ഥര്‍ നഗരത്തില്‍ തിരച്ചില്‍ നടത്തി. ![](https://cdn.boolokam.com/articles/2023/11/gnnggn.jpg)തുടര്‍ന്ന് നേപ്പാളിലേക്ക് പോകുന്നതിന് പ്രതികള്‍ അലഹബാദിലേക്ക് പോവുകയായിരുന്നെന്ന് സൂചന ലഭിച്ചു. ഇരുവരും അലഹബാദിലേക്കുള്ള ബസില്‍ കയറുകയായിരുന്നു. പോലീസ് ഉദ്യോഗസ്ഥര്‍ കൃത്യസമയത്ത് അലഹബാദിലേക്കുള്ള അതിവേഗ ട്രെയിനില്‍ കയറി. ഇരുവരും സ്‌റ്റേഷനില്‍ ഇറങ്ങുമ്പോള്‍ അസ്ഗറിനേയും , ഷിഹാബിനെയും കാത്ത് പോലീസ് നില്‍ക്കുകയായിരുന്നു.ഉദ്യോഗസ്ഥര്‍ അരമണിക്കൂര്‍ വൈകിയിരുന്നെങ്കില്‍ പ്രതികള്‍ സുരക്ഷിതമായി നേപ്പാളിലേക്ക് കടക്കുമായിരുന്നു. ഇരുവരെയും അടുത്ത ദിവസം വിമാനത്തില്‍ കേരളത്തിലേക്ക് തിരിച്ചയച്ചു. ഒരു ദശാബ്ദത്തോളം സംസ്ഥാനത്തിനകത്തും പുറത്തുമുള്ള നിരവധി ക്രിമിനല്‍ സംഘങ്ങളെ സ്‌ക്വാഡ് വേട്ടയാടി. അഡീഷണല്‍ സബ് ഇന്‍സ്‌പെക്ടര്‍ ബേബി ജോര്‍ജിന്റെ നേതൃത്വത്തില്‍ അഡീഷണല്‍ സബ് ഇന്‍സ്‌പെക്ടര്‍ മാത്യു ജോസഫ്, സീനിയര്‍ സിവില്‍ പോലീസ് ഓഫീസര്‍മാരായ റാഫി അഹമ്മദ്, പി വിനോദ് കുമാര്‍, കെ മനോജ് കുമാര്‍, സി കെ രാജശേഖരന്‍, റെജി സ്‌കറിയ, സി സുനില്‍ കുമാര്‍, കെ ജയരാജന്‍ എന്നിവര്‍ അംഗങ്ങളായിരുന്നു.സംഭവം നടന്ന് 21 ദിവസത്തിനകം പ്രതികളെ പിടികൂടാൻ കഴിഞ്ഞത് കണ്ണൂർ സ്ക്വാഡിന്റെ മികവുകൊണ്ട് മാത്രമായിരുന്നു. ഈ സംഭവത്തിലെ പ്രതികളെ പിന്നീട് കാസർകോട് കോടതി ജീവപര്യന്തം തടവിന് ശിക്ഷിക്കുകയും ചെയ്തു. ഈ സംഭവമാണ് കണ്ണൂർ സ്ക്വാഡ് എന്ന ചിത്രമായി മാറിയത്. സ്ക്വാഡിലെ അംഗങ്ങളുടെ പേര് തന്നെയാണ് ചിത്രത്തിലെ കഥാപാത്രങ്ങൾക്കും നല്കിയിരിക്കുന്നത്. സംസ്ഥാനത്തെ മികച്ച കുറ്റാന്വേഷണ സംഘമായി പേരെടുത്ത കണ്ണൂർ സ്ക്വാഡിനും പോലീസിനുമുള്ള അംഗീകാരം കൂടിയായി സിനിമ.