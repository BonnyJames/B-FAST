---
author: Beaumaris
categories:
- Entertainment
comment_count: 0
date: 2022-07-10 09:23:57
draft: false
image: https://cdn.boolokam.com/articles/2022/07/256p.jpg
like_count: 145413
share_count: 28166
tags:
- jayan
- nayattu 1980 movie
- prem nasir
- sereena vahab
title: '''നായാട്ട്'' റിലീസ് ചെയ്തിട്ട് നാല് പതിറ്റാണ്ട്, അന്ന് സ്‌കൂളിൽ സിനിമ പ്രദർശിപ്പിച്ചതിന്റെ
  ഓർമകൾ'
view_count: 2216500
---

**Bineesh K Achuthan** പ്രൈമറി ക്ലാസ്സുകളിൽ ഞാൻ പഠിച്ച സ്കൂളിന്റെ പി റ്റി എ കമ്മിറ്റി ; സ്ക്കൂൾ വികസനത്തിന്റെ ധനശേഖരണാർത്ഥം എല്ലാ ആഴ്ച്ചകളിലും സിനിമാ പ്രദർശനം നടത്തുമായിരുന്നു. മിക്കവാറും പഴയ പടങ്ങളായിരുന്നു പ്രദർശിപ്പിച്ചിരുന്നത് . അടിസ്ഥാന വർഗ്ഗ തൊഴിലാളികളായിരുന്നു അന്ന് ആ നാട്ടിൽ ബഹുഭൂരിപക്ഷവും. വൈദ്യുതി എത്തി നോക്കാത്ത അക്കാലഘട്ടത്തിൽ (80 - കളുടെ അവസാനം ) ജനങ്ങളുടെ ഏക വിനോദോപാധി എല്ലാ ആഴ്ച്ചയിലുമുള്ള ഈ സിനിമാ പ്രദർശനമായിരുന്നു. എന്റെ ബാല്യകാലത്ത് അങ്ങനെയാണ് ഞാൻ സിനിമകൾ കണ്ടിരുന്നത്. അന്നൊക്കെ, എന്റെ ബാല്യത്തിൽ മമ്മൂട്ടി - മോഹൻലാൽ തരംഗമൊക്കെ ഉച്ഛസ്ഥായിയിൽ നിൽക്കുന്ന സമയമാണ്. അന്ന് മുതിർന്ന ചേട്ടൻമാർ പറയും " ഇവരൊക്കെ എന്ത് ?? ജയൻ ഉണ്ടായിരുന്നെങ്കിൽ ......" എന്ന്. അപ്പോൾ ഞാനാലോലിച്ചു. ശ്ശെടാ .... ആരാണീ ജയൻ ? എന്താണദ്ദേഹത്തിന്റെ പ്രത്യേകത ? മമ്മൂട്ടിക്കും മോഹൻലാലിനും ഇല്ലാത്ത എന്ത് പ്രത്യേകതയാണ് അദ്ദേഹത്തിനുള്ളത് ?? ഇത്യാതി ചോദ്യങ്ങൾ എന്നെ അലട്ടികൊണ്ടിരുന്നു. പിന്നീട് മുതിർന്ന ചേട്ടൻമാരോടൊക്കെ ജയന്റെ വിശേഷങ്ങൾ ചോദിച്ചറിയുക ഒരു പതിവായി മാറി. മാമാങ്കത്തിന്റെ ഷൂട്ടിംഗ് ഞങ്ങളുടെ നാട്ടിൽ വച്ചായിരുന്നു. ജയൻ ഉപയോഗിച്ചിരുന്ന കുതിര പാമ്പു കടിയേറ്റു ചത്തു പോയി എന്നൊക്കെ പലരും പറയുകയുണ്ടായി. മാമാങ്കത്തെ കൂടാതെ ' ദീപം ' എന്ന ചിത്രത്തിലെ ജയചന്ദ്രൻ ആലപിച്ച " ദൂരെ പ്രണയ കവിത പാടുന്നു വാനം " എന്നു തുടങ്ങുന്ന ഗാന രംഗം പൂർണ്ണമായും ആ നാട്ടിലാണ് ചിത്രീകരിച്ചത്. അത് കൊണ്ട് അന്നാട്ടിലെ മുതിർന്നവരിൽ പലരും ജയനെ നേരിട്ട് കണ്ടിട്ടുണ്ട്. ഇതിനകം ഇവരുടെയെല്ലാം വിവരണങ്ങളിൽ നിന്ന് ജയൻ എന്നെ സംബന്ധിച്ചിടത്തോളം ഒരു വലിയ ബിംബമായി വളർന്നിരുന്നു. കരുത്തിന്റെയും ധീരതയുടെയും സാഹസികതയുടേയും പര്യായം..…ഞാൻ ജനിക്കുന്നതിന് മുമ്പേ മരിച്ച് പോയ ഒരാൾ ..... ഞാനദ്ദേഹത്തിന്റെ ഒരു ഫോട്ടോ പോലും കണ്ടിട്ടുമില്ല. മൂന്ന് വശവും റിസർവ്വ് വനത്താലും ഒരു വശം പെരിയാറിനാലും ചുറ്റപ്പെട്ട ആ കുടിയേറ്റ ഗ്രാമത്തിൽ സിനിമാ മാസികകളൊക്കെ വായിക്കാനുള്ള സൗകര്യവും അന്ന് പൊതുവേ കുറവായിരുന്നു. അദ്ദേഹത്തിന്റെ രൂപഭാവങ്ങൾ എനിക്ക് അജ്ഞാതമാണെങ്കിലും കേട്ടറിഞ്ഞ കഥകളിലൂടെ ; വീരാരാധനയുടെ ഭാഗമായി ഞാനദ്ദേഹത്തിന്റെ കടുത്ത ആരാധകനായി മാറി. അങ്ങനെയിരിക്കെ ഞങ്ങളുടെ സ്കൂളിൽ ആ ആഴ്ച്ച പ്രദർശിപ്പിക്കുന്ന ചിത്രത്തിന്റെ പേര് പുറത്ത് വന്നു .... നായാട്ട് ! എല്ലാ ആഴ്ച്ചയും സ്ക്കൂളിൽ വരുന്ന ഫിലിം റെപ്രസെന്റേറ്റീവ്മാരെ കാത്ത് നിന്ന് ഈയാഴ്ച്ചത്തെ പടം ചോദിച്ചറിയുന്ന പതിവ് അന്ന് ഞങ്ങൾ സ്കൂൾ കുട്ടികൾക്കുണ്ടായിരുന്നു. ഹോ .... എന്റെ സന്തോഷത്തിന് അതിരില്ലായിരുന്നു ..... വീട്ടിൽ ചെന്ന് എന്റെ സഹോദരിമാരോടൊക്കെ വളരെ ത്രില്ലോടെയാണ് പറഞ്ഞത് ജയന്റെ സിനിമയാണ് ഈയാഴ്ച്ചയെന്ന്. പിന്നെ ശനിയാഴ്ച്ചയാകാനുള്ള ( അതോ വെള്ളിയാഴ്ചയോ ) കാത്തിരിപ്പിലായിരുന്നു. ഞങ്ങൾ അന്ന് സെക്കന്റ് ഷോക്കാണ് സ്ഥിരം പോകാറ്. പപ്പയുടെ സഹപ്രവർത്തകനായ ലത്തീഫ് സാറിന്റെ മകൻ ഷാനവാസ് ഇക്കയോടൊപ്പമാണ് ഞാൻ നായാട്ട് കാണാനിരുന്നത്. സെൻസർ ബോർഡ് സർട്ടിഫിക്കറ്റ് പ്രദർശിപ്പിച്ചതിന് ശേഷം ജയന്റെ ചിത്രം കാണിച്ചു Tribute വക്കുന്ന , ഏതാനും സെക്കന്റുകൾ മാത്രമുള്ള രംഗം ഇരിക്കാൻ സീറ്റ് തപ്പുന്ന വെപ്രാളത്തിൽ എനിക്ക് കാണാൻ കഴിഞ്ഞില്ല . തുടർന്ന് ഓരോ സീനിലും ആര് വന്നാലും ഇതാണോ ജയൻ ? ഇതാണോ ജയൻ ? എന്ന് ചോദിച്ച് ഞാൻ ഇക്കയെ ശല്യപ്പെടുത്തിക്കൊണ്ടിരുന്നു . ഒടുവിൽ സഹികെട്ട ഷാനവാസിക്ക , " ജയൻ വരുമ്പോൾ ഞാൻ പറയാം അത് വരെ അടങ്ങിയിരിക്കാൻ " എന്നോട് പറഞ്ഞു. ഇതിനിടയിൽ ജയന്റെ ബാല്യകാലം അവതരിപ്പിക്കുന്ന കുട്ടി കാണുന്ന സ്വപ്ന രംഗത്തെ കുതിര എന്നെയും അൽപ്പം ഭയപ്പെടുത്തിയിരുന്നു. ഒടുവിൽ എന്റെ കാത്തിരിപ്പിന് വിരാമമിട്ട് കൊണ്ട് സാക്ഷാൽ ജയൻ സ്ക്രീനിൽ പ്രത്യക്ഷപ്പെട്ടു. കാൽ മണിക്കൂർ കഴിഞ്ഞായിരുന്നു ജയന്റെ ഇൻട്രൊ. ടൈറ്റിൽ കാർഡ് അവസാനിക്കുമ്പോൾ ദുസ്വപ്നം കണ്ട് ഞെട്ടിയെഴുന്നേൽക്കുന്ന വിധമായിരുന്നു ഇൻട്രൊ. കാതടപ്പിക്കുന്ന കരഘോഷവും വിസിൽ വിളിയും മുഴങ്ങി. ഒന്ന് പകച്ചു പോയ ഞാനും പിന്നെ നിർത്താതെ കയ്യടിച്ചു. ![](https://cdn.boolokam.com/articles/2022/07/256p.jpg)" എന്റെ പ്രവർത്തന രീതികളുമായി പലർക്കും പൊരുത്തപ്പെട്ടു പോകാനാവുന്നില്ല സാർ " ഇതായിരുന്നു നായാട്ടിലെ ജയന്റെ ആദ്യ ഡയലോഗ്. സബ് ഇൻസ്പെക്ടർ റോളിൽ അഭിനയിക്കുന്ന ജയൻ തന്റെ മേലുദ്യോഗസ്ഥനായി വേഷമിടുന്ന അസീസിന്റെ കഥാപാത്രത്തോടായിരുന്നു ഇങ്ങനെ പറയുന്നത്. രൂപത്തിനും ഭാവത്തിനും ഇണങ്ങിയ ഗാഭീര്യമുള്ള മുഴക്കമാർന്ന ശബ്ദം. ഏതാനും മിനിറ്റുകൾ കഴിഞ്ഞ് നായികയായ സറീന വഹാബ് അവതരിപ്പിക്കുന്ന കഥാപാത്രവും രംഗത്ത് വന്നു. പടം തുടങ്ങി അര മണിക്കൂർ കഴിഞ്ഞാണ് പ്രേംനസീറിന്റെ അബ്ദുള്ളയുടെ രംഗ പ്രവേശനം. ജയന് കിട്ടിയ അത്രയും കയ്യടി കിട്ടിയില്ലെങ്കിലും മോശമല്ലാത്ത വരവേൽപ്പ് കാണികളിൽ നിന്ന് നസീറിനും ലഭിച്ചു. ജയന്റെയും പ്രേം നസീറിന്റെയും കഥാപാത്രങ്ങൾ ആദ്യമായി പരസ്പരം കാണുന്നതും അവർ തമ്മിലുള്ള സംഘർഷങ്ങളും കാണികളെപ്പോലെ ഞാനും നന്നായി ആസ്വദിച്ചു. പോലീസ് സ്റ്റേഷന് പുറത്ത് വച്ച് കാണാമെന്ന അബ്ദുള്ളയുടെ വെല്ലുവിളി സധൈര്യം സ്വീകരിച്ചു കൊണ്ട് ഇൻസ്പെക്ടർ വിജയൻ അന്ന് രാത്രി തന്നെ അബ്ദുളളയുടെ സങ്കേതത്തിലെത്തുന്നു. " ഇതാണോ സുൽത്താന്റെ സാമ്രാജ്യം ....? ഇതായിരുന്നു ആദ്യ ചോദ്യം. അതിനെ തുടർന്ന് " ഇപ്പോൾ എനിക്ക് ഡ്യൂട്ടി സമയമല്ല ..... തലയിൽ ഇൻസ്പെക്ടർ തൊപ്പിയില്ല , ദേഹത്ത് കാക്കിക്കുപ്പായവുമില്ല ; സ്ഥലം പോലീസ് സ്റ്റേഷനുമല്ല ....." ഇതായിരുന്നു ഡയലോഗ്. തകർപ്പൻ കയ്യടികളോടെയാണ് ഈ രംഗത്തെ ഞാനടക്കമുള്ള കാണികൾ സ്വീകരിച്ചത് . തുടർന്നുള്ള സംഘട്ടനവും അബ്ദുള്ളയുടെയും ഇൻസ്പെക്ടർ വിജയന്റെയും സൗഹൃദവുമൊക്കെയായി പടം മുന്നോട്ട് നീങ്ങി. ചതിപ്രയോഗത്താൽ ഇൻസ്പെക്ടർ പദവി നഷ്ടപ്പെടുകയും ജയിൽവാസമനുഷ്ഠിക്കുകയും ചെയ്ത വിജയൻ ; വില്ലൻ കഥാപാത്രമായ ശങ്കറിനെ അവതരിപ്പിക്കുന്ന കെപിഎസി സണ്ണിക്ക് വാണിംഗ് നൽകുന്ന ഒരു രംഗമുണ്ട് . " ശങ്കർ ......നിന്റെ ശിങ്കിടികളോട് പറഞ്ഞേക്കൂ ......നിന്റെ നിഴലിൽ നിന്നും മാറരുതെന്ന് ..... ഒരു കാര്യം കൂടി .... ഭക്ഷണം കഴിക്കുമ്പോൾ പുക വലിക്കരുത് .അതൊരു ചീത്ത സ്വഭാവമാണ് ". ഈ ഡയലോഗ് പറഞ്ഞിട്ട് ശ്യാമിന്റെ സൂപ്പർ ബിജിഎം - ന്റെ അകമ്പടിയോടെ ഒരു സ്റ്റൈലൻ നടത്തമുണ്ട്. നായാട്ടിൽ എനിക്കേറ്റവും ഇഷ്ടപ്പെട്ട ഒരു സീനാണത് . ഹർഷാരവങ്ങളോടെയാണ് പ്രേക്ഷകർ ഈ രംഗത്തെ സ്വീകരിച്ചത് . വർഷങ്ങൾക്കു ശേഷം പലവട്ടം വീഡിയോ കാസറ്റ്, വീഡിയോ സിഡി, യൂ ട്യൂബ് എന്നിവയിലൂടെയെല്ലാം ഞാൻ നായാട്ട് പലവട്ടം കണ്ടിട്ടുണ്ട്. ആദ്യം കണ്ട ത്രില്ലിൽ തന്നെയാണ് ഇന്നും ഞാനീ ചിത്രം കാണുന്നത്. ജയൻ ചിത്രങ്ങളിൽ എനിക്കേറ്റവുമിഷ്ടപ്പെട്ട രണ്ടാമത്തെ ചിത്രമാണ് നായാട്ട്. പ്രഥമസ്ഥാനം അന്നുമിന്നും ഐ.വി.ശശിയുടെ മീൻ ആണ്. ഞാനീ പോസ്റ്റിൽ പറഞ്ഞിട്ടുള്ള നായാട്ടിലെ എല്ലാ ഡയലോഗുകളും ഇന്നും എനിക്ക് മനപാഠമാണ് ...... നായാട്ട് റിലീസ് ചെയ്തിട്ട് നാല് പതീറ്റാണ്ട് കഴിഞ്ഞിരിക്കുന്നു. ഇന്ന് യൂട്യൂബിൽ വീണ്ടും കാണാനിടയായി . അപ്പോൾ പഴയ ഓർമ്മകൾ എല്ലാം ഒന്നോർത്തെടുത്തു എന്നു മാത്രം ...... &nbsp;