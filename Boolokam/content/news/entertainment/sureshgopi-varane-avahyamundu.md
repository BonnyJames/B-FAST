---
author: Beaumaris
categories:
- Entertainment
comment_count: 0
date: 2023-06-25 07:45:37
draft: false
image: ''
like_count: 57030
share_count: 15787
tags:
- SURESHGOPI
- varane avashyamundu
title: മറക്കാൻ ശ്രമിക്കുന്ന ഓർമ്മകളിലൂടെ ജീവിക്കുന്ന ഒരു മനുഷ്യൻ, നമുക്ക് ചുറ്റുമുണ്ട്
  നമ്മളിലും ഉണ്ട് ഒരു ഉണ്ണികൃഷ്ണൻ...
view_count: 766610
---

**രാഗീത് ആർ ബാലൻ** വരനെ ആവശ്യമുണ്ട് എന്ന സിനിമയിലെ സുരേഷ് ഗോപി അവതരിപ്പിച്ച മേജർ ഉണ്ണികൃഷ്ണൻ ഒരു രംഗത്തിൽ ജോണി ആന്റണിയുടെ ഡോക്ടർ കഥാപാത്രത്തിനോട് സ്ത്രീകളെ കുറിച്ച് പറയുന്നുണ്ട്..."എനിക്ക് സ്ത്രീകളോട് സംസാരിക്കാൻ വിഷയം കിട്ടാറില്ല.. പേടി ഒന്നുമല്ല.. എനിക്ക് അവരോട് ഒന്നും പറയാനില്ല..എന്റെ അമ്മക്ക് സംസാരിക്കാൻ കഴിയില്ലായിരുന്നു.. അവര് ഊമ ആയിരുന്നു...അച്ഛൻ ഞങ്ങളെ എപ്പോഴോ കളഞ്ഞിട്ടു പോയതാ..." വല്ലാത്ത ഒരു മാനസിക സംഘർഷത്തിലൂടെയും വല്ലാത്ത ഒരു സങ്കടവും ഉള്ളിൽ ഒളിപ്പിച്ചാണ് ഉണ്ണികൃഷ്ണൻ അത് പറയുന്നത്.. അതിനു ശേഷം ഉള്ള രംഗം ഉണ്ണികൃഷ്ണൻ കടൽ നോക്കി നിൽക്കുന്നതായിട്ടാണ്..അപ്പോൾ മനസ്സിനെ കൊത്തി വലിക്കുന്ന ബിജിഎം ഉണ്ട്.. അതിനൊപ്പം വഴി കച്ചവടം ചെയ്യുന്ന സ്ത്രീയുടെ ചെറിയ കടയിൽ നിന്ന് ഉയരുന്ന തീയും..സിനിമയിലെ ഏറ്റവും ഇഷ്ടപെട്ട ഒരു രംഗമാണ് അത്.. ആ ഒരൊറ്റ ഷോർട്ടിലൂടെ നമുക്ക് ചുറ്റുമുള്ള ഒരുപാട് ഉണ്ണികൃഷ്ണന്മാരുടെ ജീവിതമാണ് കാണിച്ചിട്ടുള്ളത്.. എല്ലാ മനുഷ്യന്റെ ഉള്ളിലും അടങ്ങാത്ത ഒരു തീ ഉണ്ട്.. അത് ജ്വലിച്ചു കൊണ്ടേ ഇരിക്കും..ഈ രാത്രി ഉണ്ടല്ലോ ചില നേരങ്ങളിൽ ഓർമകളുടെ പടുകുഴിയിലേക്ക് നമ്മളെയൊക്കെ അങ്ങ് വീഴ്ത്തിക്കളയും.മറക്കാൻ നമ്മളൊക്കെ ശ്രമിക്കുന്ന ഓർമ്മകൾക്കാണ് ഇരുട്ടിൽ ഏറ്റവും വ്യക്തത.. അങ്ങനെ ഉള്ള ഓർമകളുടെ ഭാരവും പേറി ആയിരിക്കാം ഉണ്ണികൃഷ്ണൻ ആ രാത്രിയിൽ ആ കടൽ തീരത്തു നിന്നത്.ഒരുപാട് ഇഷ്ടവുമാണ് മേജർ ഉണ്ണികൃഷ്ണൻ എന്ന കഥാപാത്രത്തോടും..അമ്മയുടെ ഓർമകളിൽ ജീവിക്കുന്ന ആ മനുഷ്യനോടും. [](https://cdn.boolokam.com/articles/2023/06/ddqff.jpg)"എന്റെ അമ്മ മിണ്ടാൻ വയ്യാത്ത ഒരു സ്ത്രീ ആയിരുന്നു..ജീവിതത്തിൽ ഒറ്റക്കായി പോയൊരാൾ...അവർക്കു ഭാഗ്യം ഉണ്ടായിരുന്നത് കൊണ്ട് നേരത്തെ പോയി...അമ്മ എന്നോട് സംസാരിച്ചിരുന്നത് ഭക്ഷണത്തിലൂടെ ആയിരുന്നു..സ്കൂൾ വിട്ടു വരുമ്പോൾ ഞാൻ നേരെ ഓടി കയറുന്നത് അടുക്കള പുറത്തേക്കാ വിശന്നിട്ട്.. അവിടെ ഒരു പാത്രം അടച്ചു വെച്ചിട്ടുണ്ടാകും...അതിൽ ഉണ്ടാകുന്ന പലഹാരം ആണ് അന്നത്തെ അമ്മയുടെ മൂഡ്. എരിവ് ഉണ്ടെങ്കിൽ നല്ല ദേഷ്യത്തിൽ ആയിരിക്കും., മധുരം ആണെങ്കിൽ ഭയങ്കര സ്നേഹവും.. ഉപ്പ് കൂടുതൽ ആണെങ്കിൽ കുറച്ചു പിണക്കവും...ചിലപ്പോ തുറന്നു നോക്കിയാൽ ഒന്നും ഉണ്ടാകുകയില്ല, അന്ന് അമ്മ മൊത്തം കരച്ചിൽ ആയിരിക്കും...അമ്മ മരിച്ചപ്പോ ഞാൻ കരഞ്ഞൊന്നുമില്ല.. പക്ഷെ ഒന്ന് രണ്ട് വർഷങ്ങൾ കഴിഞ്ഞ് ലൈഫിലെ ഏറ്റവും വലിയ സദ്യ കണ്ടപ്പോ ഞാൻ അമ്മയെ ഓർത്തു...ലോകത്തിലെ എല്ലാത്തരം വിഭാവങ്ങളും മേശ പുറത്ത് ഉണ്ട്..പക്ഷെ എനിക്കൊന്നും കഴിക്കാൻ പറ്റുന്നില്ല അമ്മേനെ ഓർത്തിട്ടു...നോക്കുമ്പോ അവിടെ ഒരു സ്റ്റീൽ പാത്രം മൂടി അടച്ചു വെച്ചിട്ടുണ്ട്..തുറന്നു നോക്കിയപ്പോ തേങ്ങ കൊണ്ട് ഉണ്ടാക്കിയ ഒരു പലഹാരം... അമ്മ ഉണ്ടാക്കുന്ന പോലെ.. ഞാൻ അത് കഴിച്ചു.. അത് മാത്രമേ കഴിച്ചുള്ളൂ..." മറക്കാൻ ശ്രമിക്കുന്ന ഓർമ്മകളിലൂടെ ജീവിക്കുന്ന ഒരു മനുഷ്യൻ... നമുക്ക് ചുറ്റുമുണ്ട് നമ്മളിലും ഉണ്ട് ഒരു ഉണ്ണികൃഷ്ണൻ..ഓർമകളുടെയും വേദനകളുടെയും എല്ലാം ഭാരവും പേറി നടക്കുന്നവർ..