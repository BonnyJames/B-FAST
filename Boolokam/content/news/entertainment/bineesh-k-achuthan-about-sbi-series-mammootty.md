---
author: Beaumaris
categories:
- Entertainment
comment_count: 0
date: 2023-02-18 14:58:29
draft: false
image: https://cdn.boolokam.com/articles/2023/02/DQQQQ-1-1024x1024.jpg
like_count: 7480
share_count: 3659
tags:
- Bineesh K Achuthan
- CBI SERIES
- mammootty
title: ആയുസും ആരോഗ്യവും അനുവദിച്ചാൽ റോജർ മൂറിന്റെ റെക്കോഡ് മറികടക്കാനും മമ്മൂട്ടിക്ക്
  നിഷ്പ്രയാസം സാധിക്കും
view_count: 146259
---

**Bineesh K Achuthan** മമ്മൂട്ടിയുടെ കരിയറിലെ ഏറ്റവും ജനപ്രീതിയാർജ്ജിച്ച വേഷങ്ങളിൽ ഒന്ന്. അതാണ് സേതുരാമയ്യർ CBI. മലയാള സിനിമയുടെ ചരിത്രത്തിൽ ഇടം പിടിച്ച കൾട്ട് കാരക്ടറിന്റെ വരവറിയിച്ച " ഒരു CBI ഡയറിക്കുറിപ്പ് " എന്ന ചിത്രം റിലീസ് ചെയ്തിട്ട് ഇന്ന് 35 വർഷം പിന്നിടുന്നു. 1988 - ൽ ഒരു CBI ഡയറിക്കുറിപ്പ് 1989 - ൽ ജാഗ്രത 2004 - ൽ സേതുരാമയ്യർ CBI 2005 - ൽ നേരറിയാൻ CBI 2022 - ൽ CBI The Brain എന്നിങ്ങനെ മൊത്തം അഞ്ച് ഭാഗങ്ങൾ ഈ സീരിസിൽ റിലീസ് ചെയ്തിട്ടുണ്ട്. ![](https://cdn.boolokam.com/articles/2023/02/DQQQQ-1-1024x1024.jpg)ലോക ചരിത്രത്തിൽ തന്നെ ഇത് ഒരു അപൂർവ സംഭവമാണെന്ന് പറയാം. ഒരേ കഥാപാത്രമായി ഒരാൾ തന്നെ ഒന്നിലേറെ ചിത്രങ്ങളിൽ വേഷമിടുക എന്നത് അത്ര അപൂർവ്വമായ ഒന്നല്ല. പക്ഷേ, മൂന്നര പതീറ്റാണ്ട് സുദീർഘമായ കാലയളവ് എന്നത് അത്യപൂർവ്വമാണ്. 1973 - ൽ റിലീസായ Live and let die - മുതൽ 1985 - ൽ ഇറങ്ങിയ A view to kill വരെ ഏഴ് ചിത്രങ്ങളിൽ ജെയിംസ് ബോണ്ട് എന്ന വിഖ്യാത കഥാപാത്രമായി റോജർ മൂർ വേഷമിട്ടപ്പോൾ അവക്ക് കേവലം ഒരു വ്യാഴവട്ടത്തിന്റെ ദൈർഘ്യമേ ഉണ്ടായിരുന്നുള്ളൂ. അവിടെയാണ് ഒന്നാം ഭാഗമിറങ്ങി 35 വർഷങ്ങൾക്കിപ്പുറവും അതേ കഥാപാത്രത്തെ, അതേ ഗെറ്റപ്പിൽ തന്നെ അവതരിപ്പിക്കാൻ സാധിക്കുക എന്നത് അത്യപൂർവ്വമായ ഒന്നാണ്. റോജർ മൂർ, ജെയിംസ് ബോണ്ട് വേഷമിട്ട ഏഴ് ചിത്രങ്ങളുടെയും അണിയറ ശിൽപ്പികളും വ്യത്യസ്തരായിരുന്നു. എന്നാൽ CBI സീരീസിൽ സംവിധായകനും തിരക്കഥാകൃത്തിനും പ്രധാന കഥാപാത്രങ്ങൾക്കും (സേതുരാമയ്യർ, ചാക്കോ, വിക്രം) മാറ്റമില്ല. ആയുസും ആരോഗ്യവും അനുവദിച്ചാൽ റോജർ മൂറിന്റെ റെക്കോഡ് മറികടക്കാനും മമ്മൂട്ടിക്ക് നിഷ്പ്രയാസം സാധിക്കും. നബി : മലയാളത്തിൽ പ്രേംനസീറിന്റെയും തമിഴിൽ ജയശങ്കറിന്റെയും കന്നഡയിൽ ഡോ. രാജ്കുമാറിന്റെയും തെലുങ്കിൽ കൃഷ്ണയുടെയും അസംഖ്യം CID റോളുകൾ മറക്കുന്നില്ല. എന്നാൽ പാത്ര സൃഷ്ടിയിൽ സമാനത പുലർത്തി എങ്കിലും അവരെല്ലാം ഓരോ ചിത്രത്തിലും വ്യത്യസ്ത കുറ്റാന്വേഷകരെയാണ് അവതരിപ്പിച്ചത് .