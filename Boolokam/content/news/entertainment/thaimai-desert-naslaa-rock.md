---
author: Beaumaris
categories:
- Entertainment
comment_count: 0
date: 2023-12-19 12:15:48
draft: false
image: https://cdn.boolokam.com/articles/2023/12/acacac-1.jpg
like_count: 31342
share_count: 16724
tags:
- naslaa rock
- saudi arabia
- thaimai desert
title: മരുപ്രദേശത്തിന് നടുവില്‍ ആരോ എടുത്ത് വച്ചിരിക്കുന്നത് പോലെ കൂറ്റന്‍ പാറക്കല്ല്,
  എന്നാല്‍ ഈ പാറക്കല്ലിന്‍റെ പ്രധാന ആകര്‍ഷണം ഇതല്ല
view_count: 814609
---

**അറിവ് തേടുന്ന പാവം പ്രവാസി** സൗദി അറേബ്യയിലെ തൈമ മരുപ്പച്ചയില്‍ നിന്ന് അന്‍പത് കിലോമീറ്റര്‍ അകലെയായാണ് അല്‍ നാസ്‌ലാ പാറ സ്ഥിതി ചെയ്യുന്നത്. മരുപ്രദേശത്തിന് നടുവില്‍ ആരോ എടുത്ത് വച്ചിരിക്കുന്നത് പോലെയാണ് ഈ കൂറ്റന്‍ പാറക്കല്ല്. എന്നാല്‍ ഈ പാറക്കല്ലിന്‍റെ പ്രധാന ആകര്‍ഷണം ഇതല്ല. രണ്ടായി പിളര്‍ന്ന രീതിയിലാണ് ഈ പാറക്കല്ലുളളത്. അതും സ്കെയിലോ മറ്റോ ഉപയോഗിച്ച് അളന്ന് കൃത്യമായി മുറിച്ചത് പോലെയാണ് ഈ പിളര്‍പ്പ്. 90 ഡിഗ്രിയില്‍ പാറയുടെ ഏതാണ്ട് ഒത്ത നടുവിലൂടെയുള്ള വിള്ളല്‍ ആരെയും അമ്പരപ്പിക്കും. ഗ്രീക്ക് മിത്തുകളിലെ ഹെര്‍ക്കുലീസിനോ, അല്ലെങ്കില്‍ അന്യഗ്രഹ ജീവികളുടെ ലേസര്‍ ആയുധങ്ങളോ മറ്റോ ഉപയോഗിച്ച് മാത്രമേ ഇത്തരത്തില്‍ ഒരു പിളര്‍പ്പ് ഉണ്ടാക്കാന്‍ സാധിക്കൂ. മനുഷ്യന് അസാധ്യമായ ഈ സൃഷ്ടി പിന്നീട് ചെയ്യാന്‍ കഴിയുന്നത് മറ്റൊരു പ്രതിഭാസത്തിനാണ്. പ്രകൃതി എന്ന നമ്മെ ഇന്നും വിസ്മയിപ്പിച്ച് കൊണ്ടിരിക്കുന്ന പ്രതിഭാസത്തിന്. പ്രകൃതിയുടെ വിവരിക്കാനാകാത്ത വിധമുള്ള ഇടപടലാണ് മണല്‍പ്പരപ്പിന് നടുവിലെ ഈ പാറയുടെ രൂപപ്പെടലിലേക്കും പിന്നീട് അതിന്‍റെ പിളര്‍പ്പിലേക്കും നയിച്ചത്.ആറ് മീറ്റര്‍, അതായത് ഏതാണ്ട് 20 അടി ഉയരമാണ് ഈ പാറയ്ക്കുള്ളത്. രണ്ട് ചെറിയ മണ്‍കൂനകള്‍ ഈ പാറയ്ക്ക് അടിയില്‍ തട്ട് പോലെ കാണപ്പെടുന്നുണ്ട്. ഈ രണ്ട് മണ്‍കൂനകള്‍ക്ക് മുകളിലായാണ് പാറയുടെ രണ്ട് പിളര്‍പ്പുകളും സ്ഥിതി ചെയ്യുന്നതും. ഏതാണ്ട് അളന്ന് മുറിച്ച് വച്ചപോലെയാണ് രണ്ട് പാറക്കഷണങ്ങളും ഉള്ളത്. ചെരിവുകള്‍ ഇല്ലാതെ, പരസ്പരം താങ്ങാകാതെ സിമന്‍റിട്ട് ഉറപ്പിച്ച് പോലെയാണ് ഈ രണ്ട് പാറക്കഷണങ്ങളും കാണപ്പെടുന്നത്. ഇത്തരത്തിലുള്ള ഒരു പ്രതിഭാസത്തിന്‍റെ രൂപപ്പെടല്‍ സ്വാഭാവികമായും നമുക്ക് ചിന്തിക്കാന്‍ പ്രയാസമാണ്. എങ്കിലും നിലവിലുള്ള ശാസ്ത്രീയ വിശദീകരണങ്ങള്‍ ഈ പാറക്കല്ലിന്‍റെ രൂപപ്പെടലിലെ വിവരിക്കാന്‍ പര്യാപ്തമാണ്. ഇതുപോലെയല്ലെങ്കിലും സമാനമായ മറ്റ് ചില പ്രതിഭാസങ്ങള്‍ ലോകത്തിന്‍റെ വിവിധ കോണുകളിലായി നമുക്ക് കാണാന്‍ കഴിയും. അരിസോണ മരുഭൂമിയിലെ കവാടം പോലുള്ള പാറക്കല്ലിന്‍റെ രൂപപ്പെടല്‍ ഇതിന് ഉദാഹരണമാണ്.പെര്‍പ്ലക്സിങ് ഫോര്‍മേഷന്‍ എന്ന പ്രതിഭാസമാണ് ഇത്തരത്തിലുള്ള പാറക്കല്ലുകളുടെ രൂപപ്പെടലിലേക്ക് നയിക്കുന്നത്. താപനിലയും കാറ്റുമാണ് ഇതില്‍ പ്രധാന പങ്ക് വഹിക്കുന്നതും.പെട്രോഗ്ലിഫ് എന്ന വിഭാഗത്തിലാണ് സൗദി അറേബ്യയിലെ ഈ പാറക്കല്ല് ഉള്‍പ്പെടുന്നത്. ![](https://cdn.boolokam.com/articles/2023/12/acacac-1.jpg)പാറക്കല്ലിന്‍റെ രൂപപ്പെടലിനെ കുറിച്ച് വ്യക്തമായ ഉത്തരം ഉണ്ടെങ്കിലും ഇത് എങ്ങനെ പിളര്‍ന്നു എന്നത് സംബന്ധിച്ച് വ്യത്യസ്ത അഭിപ്രായങ്ങള്‍ നിലവിലുണ്ട്. ഇതില്‍ ഏറ്റവും അധികം അംഗീകരിക്കപ്പെടുന്നത് ഈ പാറക്കല്ല് പിളര്‍ന്നത് ഭൂമിയുടെ അടിയില്‍ വച്ചാണെന്നത്. ഈ പാറക്കല്ല് ഭൂമിക്കടിയിലായിരുന്ന സമയത്ത് ഇത് സ്ഥിതി ചെയ്തിരുന്നത് രണ്ട് ഭൂപാളികള്‍ തമ്മിലുള്ള വിള്ളലിന്‍റെ ഒത്ത നടുവിലായിരുന്നു എന്ന് ഗവേഷകര്‍ കണക്കു കൂട്ടുന്നു. ഇവ അകന്ന് മാറിയപ്പോള്‍ പാറക്കല്ലും സമാനമായ സ്ഥിതിയില്‍ പിളര്‍ന്നകന്നു. പിന്നീട് ലക്ഷക്കണക്കിന് വര്‍ഷങ്ങള്‍ കൊണ്ട് ചുറ്റുമുള്ള മണ്ണ് അപ്രത്യക്ഷമായതോടെ ഇവ ഇന്ന് കാണുന്ന സ്ഥിതിയില്‍ ഭൂമിയിക്ക് മുകളിലായി മാറിയെന്നും ഗവേഷകര്‍ വിശദീകരിക്കുന്നു. മറ്റൊരു വിശദീകരണം ഈ പാറക്കല്ല് ഭൂനിരപ്പിന് മുകളില്‍ വച്ച് തന്നെ പിളര്‍ന്നു എന്നതാണ്. താപനിലയിലെ വ്യത്യാസം കൊണ്ടും മറ്റും പാറക്കല്ലില്‍ ഒരു ഫാള്‍ട്ട് ലൈന്‍ രൂപപ്പെട്ടിരിക്കാമെന്നും ഇത് ഈ പാറയുടെ പിളര്‍പ്പിലേക്ക് നയിച്ചിരിക്കാമെന്നുമാണ് ഈ വാദം ഉന്നയിക്കുന്ന ഗവേഷകര്‍ കണക്ക് കൂട്ടുന്നത്. ചൂട് പോലെ തന്നെ തണുപ്പും ഈ പാറയുടെ പിളര്‍പ്പിന് കാരണമായിട്ടുണ്ട് എന്ന മറ്റൊരു വാദം കൂടിയുണ്ട്. കൊടു തണുപ്പുള്ള അന്തരീക്ഷമാണ് മരുഭൂമികളില്‍ ശൈത്യകാല രാത്രികളില്‍ ഉണ്ടാകാറുള്ളത്. അത് കൊണ്ട് തന്നെ പകല്‍- രാത്രി സമയങ്ങളിലെ താപനിലയിലുള്ള വലിയ വ്യത്യാസം കല്ലിനെ ദുര്‍ബലപ്പെടുത്തി പിളര്‍പ്പിലേക്ക് നയിച്ചതാകാമെന്ന ആശയവും നിലവിലുണ്ട്. [embed]https://youtu.be/nRPK37mpeAc?si=GLq5wFhhhRQFerq1[/embed] സാന്‍ഡ് സ്റ്റോണ്‍ അഥവാ ചുണ്ണാമ്പ് കല്ലാണ് ഈ പാറ. അത് കൊണ്ട് തന്നെ മനുഷ്യരെ സംബന്ധിച്ച് ഈ പാറയില്‍ രൂപമാറ്റം വരുത്തുക എന്നത് അത്ര ശ്രമകരമായ പ്രവര്‍ത്തിയല്ല. ഇന്ന് ഇത്തരം ഒരു രൂപം ഉണ്ടാക്കാന്‍ ഒരു പക്ഷേ ഒരു ദിവസം കൊണ്ട് തന്നെ മനുഷ്യര്‍ക്ക് സാധ്യമായേക്കും. എന്നാല്‍ ഈ പാറക്കല്ല് രൂപപ്പെട്ട സമയം കണക്കിലെടുക്കുമ്പോള്‍ മനുഷ്യ ഇടപെടലിനുള്ള സാധ്യത തീരെയില്ല. അതുകൊണ്ട് തന്നെ അല്‍ നസാല പാറക്കല്ല് പ്രകൃതിയുടെ ഒരു വിചിത്ര സൃഷ്ടിയായി തന്നെയാണ് ഗവേഷകര്‍ വിലയിരുത്തുന്നത്.