---
author: Beaumaris
categories:
- Entertainment
comment_count: 0
date: 2023-09-23 06:00:16
draft: false
image: https://cdn.boolokam.com/articles/2023/09/er.jpg
like_count: 38465
share_count: 9128
tags:
- birthday
- madhu
- madhu actor
title: മലയാള സിനിമയിലെ കാരണവർ മധുവിന് ഇന്ന് നവതി
view_count: 871052
---

**മലയാള സിനിമയിലെ കാരണവർ മധുവിന് ഇന്ന് നവതി.** ഞാൻ സിനിമയൊക്കെ കണ്ടു തുടങ്ങുന്ന പ്രായത്തിൽ (80 - കളുടെ അവസാനത്തിൽ) അച്ഛൻ വേഷങ്ങളായിരുന്നു മധു കൂടുതലും കൈകാര്യം ചെയ്തിരുന്നത്. എന്റെ ഓർമ്മ ശരിയാണെങ്കിൽ ' നാടുവാഴികൾ ' എന്ന ചിത്രത്തിലാണ് ഞാൻ ആദ്യമായി മധുവിനെ കാണുന്നത്. ഗോസ്ഫാദറിന്റെ മലയാളം വേർഷനായ ആ ജോഷി ചിത്രം അക്കാലത്തെന്നെ ഒത്തിരി ത്രില്ലടിപ്പിച്ചിരുന്നു. ആദ്യ പകുതിയിൽ മധു നിറഞ്ഞാടിയ ഒരു ചിത്രം കൂടിയായിരുന്നു അത്. പിന്നീട് ദൂരദർശനിലൂടെ ചെമ്മീനും ഓളവും തീരവും അടക്കം നിരവധി ചിത്രങ്ങൾ കണ്ടപ്പോഴാണ് അദ്ദേഹം ഒരു കാലത്തെ സൂപ്പർ സ്റ്റാർ ആയിരുന്നു എന്ന് മനസിലാക്കുന്നത്. 90 - കളുടെ അവസാനം ദൂരദർശന്റെ തന്നെ Entertainment channel ആയിരുന്ന DD - 4 - ൽ പഴയ ബ്ലാക്ക് ആന്റ് വൈറ്റ് ചിത്രങ്ങൾ ആവർത്തിച്ചു സംപ്രേഷണം ചെയ്യുമായിരുന്നു. അങ്ങനെയാണ് ഭാർഗ്ഗവീ നിലയവും ഇതാ ഇവിടെ വരെയും മീനും വേനലിൽ ഒരു മഴയും ഒരിക്കൽ കൂടിയും സിംഹാസനവുമൊക്കെ കാണുന്നത്. കരിയറിന്റെ തുടക്കത്തിൽ ദുർബലനായ കാമുക വേഷങ്ങൾ ചെയ്തിരുന്ന മധു പിന്നീട് കരുത്തുറ്റ കഥാപാത്രങ്ങളിലേക്ക് വളരുകയായിരുന്നു. ഇമേജുകളുടെ ഭാരം മധുവിനെ തെല്ലും ബാധിച്ചിരുന്നില്ല. തന്റെ പ്രഥമ സംവിധാന സംരഭമായ ' പ്രിയ ' - യിൽ വില്ലൻ വേഷമാണദ്ദേഹം തനിക്കായി തിരഞ്ഞെടുത്തത്. നായകനെന്ന നിലയിൽ തിളങ്ങി നിൽക്കുമ്പോൾ തന്നെയാണ് തന്നേക്കാൾ ജൂനിയറായ സോമന്റെ വില്ലനായി " ഇതാ ഇവിടെ വരെ " യിലെ പൈലിയുടെ വേഷം മധു ഉജ്ജ്വലമാക്കുന്നത്. അതേ പോലെ തന്നെയാണ് ഐ വി ശശി യുടെ തന്നെ ' മീൻ 'എന്ന ചിത്രത്തിലെ കുരിയാക്കോസ് മുതലാളി. അങ്ങാടിയുടെ ചരിത്ര വിജയത്തെ തുടർന്ന് താരപദവിയുടെ ഉത്തുംഗശൃംഗത്തിൽ നിൽക്കുന്ന ജയനുമായി മത്സരിച്ചഭിനയിച്ചാണ് മീനിൽ മധു കയ്യടി നേടിയത്. അന്നാ റോൾ ആരു ചെയ്താലും മധു ചെയ്തയത്ര പൂർണ്ണത കൈവരിക്കാൻ സാധിക്കില്ലായിരുന്നു. ![](https://cdn.boolokam.com/articles/2023/09/er.jpg)70 - കളുടെ അവസാനവും 80 - കളുടെ തുടക്കത്തിലും ധാരാളം സൂപ്പർ ഹിറ്റ് ചിത്രങ്ങൾ സംവിധാനം ചെയ്തിട്ടുള്ള പി.ചന്ദ്രകുമാറിന്റെ ഗോഡ്ഫാദർ കൂടിയായിരുന്നു മധു. തഴക്കം വന്ന സംവിധായകനായ മധു, അന്ന് താരതമ്യേന പയ്യനായ ചന്ദ്രകുമാറിന് ആവർത്തിച്ച് ഡേറ്റുകൾ നൽകുകയും അവയെല്ലാം ഹിറ്റുകളാവുകയും ചെയ്ത സമയത്ത് ചന്ദ്രകുമാറിനെ ' മധുകുമാർ ' എന്ന് ഫിലിം ഫീൽഡിലുള്ളവർ കളിയാക്കി വിളിച്ചിരുന്നു. ഈ ദുഷ്പ്പേര് മാറ്റാനായി മധുവിന്റെ തന്നെ നിർദ്ദേശപ്രകാരം അടുത്ത ചിത്രത്തിൽ പ്രേം നസീറിനെ നായകനാക്കി ചന്ദ്രകുമാർ തന്റെ വിജയം ആവർത്തിച്ചതോടെ ആ വിളിക്കും ശമനം വന്നു. അമിതാഭ് ബച്ചന്റെ അരങ്ങേറ്റ ചിത്രമായ " സാത് ഹിന്ദുസ്ഥാനി " വഴി ദേശീയ തലത്തിലും ചെമ്മീൻ, സ്വയംവരം തുടങ്ങിയ ചിത്രങ്ങളിലൂടെ അന്തർദേശീയ തലത്തിലും പ്രസിദ്ധി നേടിയെങ്കിൽ തന്നെയും മലയാള സിനിമയുടെ പരിമിതിയിൽ ഒതുങ്ങി നിൽക്കാനാണ് മധു താൽപ്പര്യപ്പെട്ടത്. 70 - കളുടെ മധ്യത്തിലൊക്കെ മധുവിനോളം തലപ്പൊക്കമുള്ള നായകൻമാർ ദക്ഷിണേന്ത്യൻ ചലച്ചിത്ര രംഗത്ത് വിരളമായിരുന്നു. ഒരു പാൻ സൗത്തിന്ത്യൻ ലുക്കുണ്ടായിട്ടും എന്തു കൊണ്ടോ അദ്ദേഹം അന്യഭാഷകളിൽ, നായക വേഷത്തിൽ അധികം അഭിനയിച്ചിട്ടില്ല. ഷീല, ശാരദ, ജയഭാരതി, ശ്രീവിദ്യ, സീമ, ലക്ഷ്മി തുടങ്ങിയ അനേകം നായികമാരുടെ നായകനായിട്ടഭിനയിച്ചിട്ടുണ്ടെങ്കിലും മധു - ശ്രീവിദ്യ താരജോടിയാണ് വ്യക്തിപരമായി എനിക്ക് ഏറ്റവും ഇഷ്ടം. ശ്രീവിദ്യ കഴിഞ്ഞാൽ ലക്ഷ്മിയും. ![](https://cdn.boolokam.com/articles/2023/09/hrhrhhrh.webp)" സത്യൻ ചെയ്യാനിരുന്ന ഏണിപ്പടികളിലെ ചീഫ് സെക്രട്ടറി ; മധു ചെയ്തപ്പോൾ അണ്ടർ സെക്രട്ടറിയായിപ്പോയി " എന്ന് ഒരിക്കൽ തകഴി ശിവശങ്കരപ്പിള്ള പരിഹാസ രൂപേണ പരാമർശിക്കുകയുണ്ടായി. എന്നാൽ ആ അഭിപ്രായത്തോട് വിയോജിപ്പാണെനിക്ക്. മധു അവതരിപ്പിച്ച ഏതു റോളും ആ വേഷത്തിൽ മറ്റൊരാളെ പ്രേക്ഷകർക്ക് ചിന്തിക്കാൻ പോലുമാകാത്ത വിധം അദ്ദേഹം ഭംഗിയാക്കിയിരുന്നു. സാക്ഷാൽ പ്രേം നസീർ പോലും നിഷ്പ്രഭനായിപ്പോയ വെള്ളത്തിലെ മാത്തുണ്ണിയും തീക്കനലിലെ വിനോദും ഈറ്റയിലെ വറുതുണ്ണിയുമെല്ലാം അതിന്റെ നേർ സാക്ഷ്യങ്ങളാണ്. ഐ.വി.ശശിയുടെ ഒരിക്കൽ കൂടി എന്ന ചിത്രം പൂർണ്ണമായും ഒരു ലക്ഷ്മി ഷോ ആയിരുന്നെങ്കിൽ തന്നെയും തന്റെ സമകാലികരായ ഏത് നടൻ ചെയ്യുന്നതിനേക്കാളും അതിലെ രാമചന്ദ്രന്റെ റോൾ ഭംഗിയാക്കാൻ മധുവിന് കഴിഞ്ഞു. ഇന്നും ഞാൻ പഴയ ചിത്രങ്ങൾ കാണുന്നുണ്ടെങ്കിൽ അത് ജയനോ മധുവോ പ്രധാന കഥാപാത്രങ്ങളെ അവതരിപ്പിക്കുന്നവ മാത്രമാണ്. ![](https://cdn.boolokam.com/articles/2023/09/ffwwwwwwwwwwwwwwww.jpg)ലാഭേച്ഛയോ തന്റെ താര പരിവേഷമോ പരിഗണിക്കാതെ കലാമൂല്യമുള്ള ധാരാളം ചിത്രങ്ങൾ മധു സംവിധാനം ചെയ്യുകയും നിർമ്മിക്കുകയും ചെയ്തിട്ടുണ്ട്. മലയാള ചലച്ചിത്ര രംഗത്ത് ഇത്തരത്തിൽ സിനിമയുടെ വിവിധ മേഖലകളിൽ സധൈര്യം ഇടപെടുകയും വിജയിക്കുകയും ചെയ്ത നായക നടൻമാർ വിരളമാണ്. കേരള സർക്കാരിന്റെ ജെ.സി.ഡാനിയൽ പുരസ്ക്കാര ജേതാവായ മധുവിന് ഇന്ത്യൻ ചലച്ചിത്ര മേഖലയിലെ പരമോന്നത ബഹുമതിയായ ദാദാ സാഹേബ് ഫാൽക്കെ പുരസ്കാരം താമസംവിനാ ലഭ്യമാകുമെന്ന് ഈ പിറന്നാൾ വേളയിൽ ആശംസിക്കുന്നു.