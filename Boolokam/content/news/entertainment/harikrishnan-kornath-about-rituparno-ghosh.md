---
author: Beaumaris
categories:
- Entertainment
comment_count: 0
date: 2023-05-30 07:01:04
draft: false
image: https://cdn.boolokam.com/articles/2023/05/dqddfff.jpg
like_count: 60506
share_count: 35377
tags:
- ACTOR
- director
- Rituparno Ghosh
title: ഉഭയ ലൈംഗികതയെ ഇത്രമേൽ സർഗാത്മകമായി ഉപയോഗിച്ച അധികം സംവിധായകർ ലോകത്തുണ്ടാവണമെന്നില്ല
view_count: 1212196
---

**Harikrishnan Kornath** ഋതുപർണോ, 10 വർഷം മുൻപ് ഈ ദിവസംവരെ നിങ്ങളുണ്ടായിരുന്നു. അൻപതു വയസ്സാവാൻ മൂന്നു മാസമുള്ളപ്പോൾ ജീവിതത്തിന്റെ തിരശ്ശീലയിൽനിന്നു നടന്നുമറഞ്ഞ നിങ്ങൾക്കൊരു അഞ്‌ജലി കുറിച്ചിരുന്നു ഞാൻ. നിങ്ങളൊരിക്കലും വായിക്കാത്തത്. എങ്കിലും, ഞാനെങ്കിലും പിന്നെയും പല തവണ വായിച്ചത്. ഇത് അതാണ്. സിനിമയിലെ ഒടുവിലത്തെ ഋതു നിങ്ങളല്ലെന്ന് എനിക്കുമറിയാം. പക്ഷേ, ഋതുപർണോ, നിങ്ങൾ പൊയ്‌ക്കഴിഞ്ഞപ്പോൾ എന്റെ സ്വകാര്യതയുടെ സ്‌ക്രീനിൽനിന്നു വേറെന്തൊക്കെയോ കൂടി മറഞ്ഞുപോവുന്നു. ഒന്നു തീർന്നാലും വേറെയും ഋതുക്കളുണ്ട്. വാസ്‌തവം. പക്ഷേ, പ്രണയവും മരണവും ഇരു മഷികളുള്ളൊരു പേനകൊണ്ട് എഴുതിയ മറ്റൊരു സംവിധായകനെ എനിക്കറിവില്ല. ഉഭയ ലൈംഗികതയെ ഇത്രമേൽ സർഗാത്മകമായി ഉപയോഗിച്ച അധികം സംവിധായകർ ലോകത്തുണ്ടാവണമെന്നുമില്ല. [caption id="attachment_397571" align="aligncenter" width="800"][](https://cdn.boolokam.com/articles/2023/05/wwwddd.webp) **Rituparno Ghosh**[/caption] സംവിധാനം ചെയ്‌തതല്ലെങ്കിലും, നിങ്ങൾ തിരക്കഥയെഴുതുകയും മുഖ്യവേഷത്തിൽ അഭിനയിക്കുകയും ചെയ്‌ത ‘മെമ്മറീസ് ഇൻ മാർച്ച്’ എന്ന സിനിമ ഋതുപർണോ, നിങ്ങളുടെ ജീവിതവും മരണവും അതാര്യം അടയാളപ്പെടുത്തുന്നുണ്ട് എന്നു തോന്നി. അതാര്യം: ആ വാക്കിൽ ഒരു നിമിഷം നിന്നുപോവുന്നു ഞാൻ. കാണില്ല, പക്ഷേ, കാണാമറയത്തുണ്ട് സത്യം. ജീവിതത്തിനുമുന്നിൽ, നേർമുഖം മരണം വന്നുനിൽക്കുന്നുണ്ട്. പക്ഷേ, കാണാനാവില്ല. ‘ [![](https://cdn.boolokam.com/articles/2023/05/dqddfff.jpg)](https://cdn.boolokam.com/articles/2023/05/dqddfff.jpg)‘ചാരുലത’യായിരുന്നു ഞാനാദ്യം കണ്ട ബംഗാളിസിനിമ. പഥേർ പാഞ്‌ജലി അടക്കമുള്ള മറ്റു പല സത്യജിത് റേ സിനിമകളും ഋത്വിക് ഘട്ടക്കും മൃണാൾ സെന്നും ബുദ്ധദേവും ചില പുതുമുറക്കാരുമൊക്കെ കണ്ടുകഴിഞ്ഞിട്ടും ‘ചാരുലത’യാവുമോ ഞാനവസാനംകാണുന്ന ബംഗാളിസിനിമയും എന്നു വിചാരിച്ചുനടക്കുന്ന കാലത്തായിരുന്നു ഋതുപർണോ, നിങ്ങളെ ഞാനാദ്യം കാണുന്നത്. ‘ഉന്നിഷെ ഏപ്രിൽ’ നിങ്ങളുടെ രണ്ടാം സിനിമയായിരുന്നു. എന്റെ ആദ്യ നിങ്ങൾസിനിമയും. അതുവരെയില്ലാത്ത രീതിയിൽ, അതെന്റെ സിനിമാകാഴ്‌ചയെ മറ്റൊന്നാക്കുന്നത് അറിഞ്ഞു. ആന്തരികതയ്‌ക്ക് സിനിമയുടെ ഘടനയിൽ ഇത്രയും ഇണക്കമുണ്ടാവുന്നതെങ്ങനെ എന്ന് ഞാൻ അന്ധാളിച്ചു. സിനിമയിൽ ആയിരം അഭിനേതാക്കളെ കൈകാര്യം ചെയ്യുന്നതിലും ബുദ്ധിമുട്ടാണ് ഒറ്റ മനസ്സിന്റെ ഉൾവ്യാപാരങ്ങൾ പകർത്തുന്നത് എന്നു കേട്ടിട്ടുള്ളത് ഋതുപർണോ, നിങ്ങൾ അനായാസം മാറ്റിക്കുറിക്കുകയായിരുന്നു. നിങ്ങളുടെ കയ്യിലിരുന്നു നായികയുടെ ( ആവർത്തിക്കട്ടെ, നായികയുടെ) മനസ്സ് തുടിക്കുന്നത്, പെണ്ണകവേവിന്റെ നിങ്ങൾക്കു മാത്രം മനസ്സിലാവുന്ന ഗൂഢലിപികൾ കയ്യടക്കത്തോടെ നിങ്ങൾ പ്രേക്ഷകനായി വിവർത്തനം ചെയ്യുന്നത് വിസ്‌മയത്തോടെ ഞാൻ കണ്ടു. പിന്നെ ചോക്കർ ബാലി, റെയിൻകോട്ട്, അബൊഹൊമൻ... ഇന്ത്യൻ സിനിമയിലെ ഏറ്റവും പ്രതിഭാധനനായ യുവ സംവിധായകന്റെ ഏകാന്തതീക്ഷ്‌ണങ്ങളായ സമുദ്രസഞ്ചാരങ്ങൾ. നിങ്ങളെപ്പോഴും നായികയോട് താദാത്മ്യപ്പെടുന്നതായി എനിക്കു തോന്നി. നായകൻ എന്റെയല്ല, പക്ഷേ ഇവൾ എന്റേത് എന്ന് നിങ്ങൾ ഓരോ സിനിമയിലും പറഞ്ഞു. സിനിമയിൽ അവൾക്കു മുറിവേൽക്കുമ്പോൾ, നിങ്ങൾ ക്യാമറയ്‌ക്കു പുറത്തുനിന്ന് അവളെയൊന്നു സാന്ത്വനത്തോടെ തൊട്ടിരിക്കുമെന്ന് എനിക്കു തോന്നി. [![](https://cdn.boolokam.com/articles/2023/05/rheeee-1024x508.png)](https://cdn.boolokam.com/articles/2023/05/rheeee.png)ഋതുപർണോ, നിങ്ങളുടെ നായികമാർ കരയാത്തവരായിരുന്നു. നെഞ്ചിൽ തീ പടരുമ്പോഴും അവർ അഭൗമമായ ഏതോ നിർവികാരത അണിഞ്ഞു. വികാരവിക്ഷോഭത്തിന്റെ സൂചിമുനനിമിഷത്തിൽ നിങ്ങൾ അവൾക്കു മാത്രം കേൾക്കാൻ മന്ത്രിച്ചിരിക്കണം: കരയരുത്. എന്നിട്ട്, അവൾ ക്യാമറയെ നോക്കി കരയാതിരിക്കുമ്പോൾ നിങ്ങൾ പുറംതിരിഞ്ഞുനിന്ന് അവൾക്കായി കരഞ്ഞിരിക്കണം. ഋതുപർണോ, നിങ്ങളിലെ സ്‌ത്രൈണതയും ഉഭയലൈംഗികതയും വെറുംവാർത്തകളല്ലെന്നു പറയാൻ നിങ്ങൾതന്നെ വെമ്പുന്നതുപോലെ തോന്നി. ആണുണടലിലെ പെൺകാമന അറിയിക്കുന്ന ‘ചിത്രാംഗദ’ നിങ്ങളുടെ സ്വാതന്ത്ര്യപ്രഖ്യാപനംപോലെയും തോന്നി. ഇനിയൊരു അവസരംകിട്ടുകയാണെങ്കിൽ അർധനാരീശ്വരനെ പറ്റി നിങ്ങളൊരു സിനിമ എടുത്തേക്കാം എന്നും തോന്നിപ്പോയി. [![](https://cdn.boolokam.com/articles/2023/05/qdqdq.jpg)](https://cdn.boolokam.com/articles/2023/05/qdqdq.jpg)ഞാനാദ്യം നിങ്ങളെ കണ്ട ദിവസത്തിന്റെ പിറ്റേന്നായിരുന്നു നിങ്ങളെ ഞാൻ അവസാനം കണ്ടതും. കുറച്ചു വർഷംമുമ്പ് ഡൽഹിയിൽ ദേശീയ ചലച്ചിത്ര അവാർഡ് പുരസ്‌കാരവേള. തലേന്ന് റിഹേഴ്‌സൽ. നിങ്ങളായിരുന്നു മികച്ച സംവിധായകൻ. എനിക്കുമുണ്ടായിരുന്നു ഒരു അവാർഡ്. അവാർഡ്‌ ദാനത്തിനുമുമ്പുള്ള മടുപ്പിക്കുന്ന ഇടവേളയിൽ, അടുത്തിരിക്കുന്ന ആരെയെങ്കിലും പരിചയപ്പെടണമെന്നു തോന്നിയപ്പോൾ അമിതാഭ് ബച്ചനെ മറികടന്ന് ഞാൻ നിങ്ങൾക്കരികിലേക്കു വന്നു. സ്വയംപരിചയപ്പെടുത്തി. പെണ്ണുടയാടകളായിരുന്നു നിങ്ങളുടേത്. ഒപ്പം, ചില ആഭരണങ്ങളും. എന്തൊക്കെയോ ഞാൻ ചോദിച്ചു. എന്റെ സിനിമ കണ്ടതുകൊണ്ടുണ്ടായ പരിചിതത്വത്തിലാവണം, നിങ്ങൾ സ്‌നേഹത്തോടെ പതിഞ്ഞ ശബ്‌ദത്തിൽ മറുപടി പറഞ്ഞുകൊണ്ടിരുന്നു.സംസാരിച്ചിരിക്കവെ, പുരസ്‌കാരദാനത്തിനു സമയമായെന്ന പ്രഖ്യാപനം. ഇരിപ്പിടത്തിലേക്കു മടങ്ങുന്നതിനുമുമ്പ് ഞാൻ അവസാനമായി പറഞ്ഞു: – നിങ്ങളുടെ നായികമാർ എത്ര ഗംഭീരകൾ, ഏതു പുരുഷനും അനുരാഗം തോന്നുംവിധം...! അതുകേട്ട് നിങ്ങൾ സ്‌ത്രൈണസൗമനസ്യത്തോടെ ചിരിച്ചത് എനിക്കോർമയുണ്ട്. എന്നിട്ടു പറഞ്ഞതും: – ഞാനൊഴിച്ച്.... അതു പറയുമ്പോൾ ഋതുപർണോ, നിങ്ങളുടെ കാതിലോലകൾ കാറ്റിലാടി...