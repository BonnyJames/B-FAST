---
author: Beaumaris
categories:
- Entertainment
comment_count: 0
date: 2023-06-21 14:19:17
draft: false
image: https://cdn.boolokam.com/articles/2023/06/fwffggg-2.jpg
like_count: 98912
share_count: 15418
tags:
- aishwarya lekshmi
- mayanadi movie
- tovino thomas
title: മാത്തൻ ടോവിനോയുടെ ഏറ്റവും മികച്ച വേഷം ആയിരിക്കില്ല.. എന്നാൽ അയാളുടെ ജീവിതത്തിലെ
  വളരെ പ്രധാനപ്പെട്ട റോൾ അത് തന്നെയാണ്
view_count: 1772897
---

പ്രണയം മുഖ്യവിഷയമാവുന്ന സിനിമകൾ പൊതുവേ പുലർത്തിപ്പോരാറുള്ള ചില ശീലങ്ങൾ ഉണ്ട്. കഥ തുടങ്ങുമ്പോൾ നായകനും നായികയും തമ്മിൽ പ്രണയത്തിലായിരിക്കും. അല്ലെങ്കിൽ അവരിരുവരും തമ്മിൽ പരിചയം മാത്രമേ കാണൂ. പിന്നീട് കഥ പുരോഗമിക്കുന്നതിന് അനുസരിച്ച് അവർക്ക് അന്യോന്യം പ്രണയം തോന്നുകയോ അല്ലെങ്കിൽ പ്രണയിച്ചതിന് ശേഷം പിരിയുകയോ ചെയ്യും.എങ്ങനെ പോയാലും സിനിമയുടെ ഏതെങ്കിലും ഒരു ഘട്ടത്തിൽ മുഖ്യകഥാപാത്രങ്ങൾ രണ്ടുപേർ തമ്മിൽ പ്രണയിച്ചിരിക്കും.എന്നാൽ ശ്യാം പുഷ്‌കരന്റെ മായാനദി ഈ പതിവുകളെല്ലാം തെറ്റിച്ചു.സിനിമയിലുടനീളം മാത്തനും അപ്പുവും പ്രണയിച്ചു പിരിഞ്ഞ കാമുകീകാമുകന്മാർ ആണ്.നിന്നെ വിശ്വാസമില്ല എന്ന് നായകന്റെ മുഖത്ത് നോക്കി തന്നെ പറയുന്ന നായിക. [](https://cdn.boolokam.com/articles/2023/06/fwfwffggg.webp)മാത്തനും അപ്പുവും തമ്മിൽ ആദ്യം കാണുന്ന സീൻ തന്നെ നോക്കുക. പൊള്ളുന്ന ഒരു അടിയും കൊടുത്താണ് അവൾ അവനോട് ഹലോ പറയുന്നത്. വേറെ ഏത് പടത്തിൽ കാണും ഇങ്ങനെ ഒരു ഗ്രീറ്റിങ്!തനിക്ക് ആവശ്യം വരുമ്പോൾ മാത്രം നായകനെ സമീപിക്കുന്ന ഒരു നായിക.അവളെ അതിന്റെ പേരിൽ ജഡ്‌ജ് ചെയ്യാത്ത നരേറ്റിവ്. ഇനി ഒരിക്കലും പൂർവ്വകാമുകനുമായി ഒരു പ്രണയം സാധ്യമല്ലാത്ത വിധത്തിൽ അവനുമായി പിരിഞ്ഞ അപ്പു. ഒരിക്കൽ തീവ്രപ്രണയത്തിലായിരുന്ന രണ്ടുപേർ. എന്നാൽ സിനിമ മുഴുവനിലും നിറഞ്ഞു നിൽക്കുന്ന പ്രണയപ്രതീതി. പിന്നെ പറയേണ്ടത് മാത്തൻ പുലർത്തുന്ന മര്യാദകളെക്കുറിച്ചാണ്. അയാൾ ലംഘിക്കാത്ത അതിരുകളെക്കുറിച്ചാണ്.ഉള്ളിൽ നിറച്ച് പ്രണയമുണ്ടെങ്കിലും അപ്പുവിനെ സ്റ്റോക്ക് ചെയ്യാൻ മാത്തൻ റെഡിയല്ല! ഫോണിൽ വിളിച്ച് അനുവാദം തിരക്കിയിട്ടാണ് അവനവളെ കാണാൻ ചെല്ലുന്നത്.എല്ലാ ആണുങ്ങളെയും പോലെ തന്നെ അയാളുടെയുള്ളിലും ഇഷ്ടംപോലെ ടോക്സിക് ട്രെയിറ്റുകൾ ഉണ്ട്. അതുകൊണ്ടാണ് നടിയാകാൻ നടക്കുന്ന അപ്പുവിനെ അയാൾ തന്റെയൊപ്പം ചെല്ലാൻ ദുബായിലോട്ട് ക്ഷണിക്കുന്നത്.അതിനെ അപ്പു എതിർക്കുന്നതോട് കൂടി മാത്തൻ ആ ശ്രമം അവിടെ അവസാനിപ്പിക്കുന്നു. പിന്നെ അയാൾ അവളെ അതിന് നിർബന്ധിക്കുന്നില്ല. പൂർവ്വ കാമുകിക്ക് കുട പിടിച്ചു കൊടുക്കുന്നത് ഒരു കുറച്ചിലായിട്ട് മാത്തൻ കാണുന്നതേയില്ല. അവൾ കസേരയിൽ ഇരുന്നും താൻ ഇപ്പുറത്ത് നിന്നും ഭക്ഷണം കഴിക്കുന്നത് മാത്തനെ അസ്വസ്ഥപ്പെടുത്തുന്നില്ല.അപ്പുവിനോട് താൻ ചെയ്ത വിശ്വാസവഞ്ചനയ്ക്ക് പകരമാവില്ല അവൾ ഈ തിരിച്ചു ചെയ്യുന്നതൊന്നും എന്ന് അയാൾക്ക് നന്നായി അറിയാം.നിനക്ക് ഒരാവശ്യം വരുമ്പോൾ മാത്രം അല്ലേടീ നീ എന്നെ വിളിക്കാറ്.. അപ്പൂ...നീ എന്നെ യൂസ് ചെയ്യുവാണ് എന്ന് തോന്നിപ്പോകാവുന്ന സിറ്റുവേഷൻ... എന്നാൽ അത്തത്തിലുള്ളൊരു ചോദ്യം പോയിട്ട് സമാനമായൊരു ചിന്ത പോലും മാത്തനിൽ പിറവിയെടുക്കുന്നില്ല... ആണത്തത്തിന്റെ പ്രശ്നം അയാൾക്കില്ല... [![](https://cdn.boolokam.com/articles/2023/06/fwffggg-2.jpg)](https://cdn.boolokam.com/articles/2023/06/fwffggg-2.jpg)എന്നാൽ സെൽഫ് റെസ്പെക്റ്റ് ഇല്ലാത്ത ആളാണ് മാത്തൻ എന്നും പറയാൻ പറ്റില്ല...അപ്പു പറഞ്ഞ എല്ലാ "നോ"യും അയാൾ അതേപടി സ്വീകരിക്കുന്നുണ്ട്..അതൃപ്തി നിറഞ്ഞ ഒരു വാക്കോ വാചകമോ അയാൾ ഉച്ചരിക്കുന്നില്ല.റിജെക്ഷനോട് അയാൾ പ്രതികരിക്കുന്നത് സങ്കടം നിറഞ്ഞ നോട്ടങ്ങളിലൂടെ മാത്രമാണ്.അടി മേടിച്ച് കവിളും തടവി നിന്നിട്ട് അപ്പുവിന്റെ പുറകെ ഓടിച്ചെല്ലാൻ ആണ് അവൻ ശ്രമിക്കുന്നത്. ഈഗോ എന്നൊക്കെ മാത്തൻ കേട്ടിട്ടുപോലുമില്ലെന്ന് തോന്നിപ്പോകും.കുളിക്കുമ്പോൾ പോലും അപ്പു തനിക്ക് സമ്മാനിച്ച തൊപ്പി,മാത്തൻ ഊരി മാറ്റിവെയ്ക്കുന്നില്ല. നിരന്തരം മാത്തൻ ആ തൊപ്പി ധരിക്കുന്നുണ്ട് എന്ന് അപ്പു എന്നെങ്കിലും അറിയുമോ.. ഇല്ല! എന്നാലും ആ കറുത്ത ക്യാപ്പ് മാത്തൻ എന്നും കൂടെ കൊണ്ട് നടക്കും.പ്രണയം അവസാനിച്ചു കഴിഞ്ഞും പഴയ കാമുകിയോട് ആത്മാർത്ഥത പുലർത്താൻ ഒരു റേഞ്ച് ഒക്കെ വേണം! ടോവിനോയുടെ കരിയറിലെ ഏറ്റവും മികച്ച വേഷം ഏതാണ് എന്ന കാര്യത്തിൽ പല അഭിപ്രായങ്ങൾ പറഞ്ഞു കേൾക്കാറുണ്ട്. 'ഡിയർ ഫ്രണ്ട്' ആണ് ടോവിനോ എന്ന നടന്റെ മാക്സിമം എന്ന് പറയുന്നവർ ഉണ്ട്. അതല്ല തേജസ് വർക്കിയാണ് പുള്ളിയുടെ ബെസ്റ്റ് എന്ന് ഉന്നയിക്കുന്ന മറ്റൊരു കൂട്ടർ.അതുമല്ല എഡ്ഗറിനെ, മറഡോണയെ അല്ലെങ്കിൽ വസീമിനെയൊക്കെ പോലെ ചില്ലറ നെഗറ്റിവ് പരിപാടികൾ ആണ് അയാൾക്ക് ചേരുന്നത് എന്ന് പറയുന്ന ഒരു മൂന്നാം പക്ഷം. [![](https://cdn.boolokam.com/articles/2023/06/r22222-2.jpg)](https://cdn.boolokam.com/articles/2023/06/r22222-2.jpg)എന്നാൽ മായാനദി ഇതിൽ നിന്നെല്ലാം വ്യത്യസ്തമാണ്. മാത്തൻ ടോവിനോയുടെ ഏറ്റവും മികച്ച വേഷം ആയിരിക്കില്ല.. എന്നാൽ അയാളുടെ ജീവിതത്തിലെ വളരെ പ്രധാനപ്പെട്ട റോൾ അത് തന്നെയാണ്..കാമുകി പോയ വിഷമത്തിൽ പയ്യന്മാർ ചത്ത് കുത്തി ഇരിക്കുന്നത് ഒരുപാട് തവണ കണ്ടിട്ടുണ്ട്..അതേ ഇരിപ്പാണ് മാത്തന്റേത്..കാമുകന്മാരുടെ അതേ ക്ഷീണിച്ച ചിരിയാണ് അയാളുടെ മുഖത്ത്..മനസ്സിൽ നിന്ന് പ്രണയമിറങ്ങിപ്പോയവന്റെ കൃത്യം ശരീരഭാഷയാണ് അയാൾക്കുള്ളത്.തങ്ങളുടെ "അപ്പു"മാരെ ഒന്ന് കൂടിയൊന്ന് കാണാൻ ഒരു വാക്ക് ഒന്ന് അധികം മിണ്ടാൻ വെമ്പുന്ന അനേകം കാമുകന്മാരുടെ അതേ കൊതി നമുക്ക് മാത്തന്റെ കണ്ണുകളിൽ കാണാം.അപ്പുവിനെ ഇനിയൊരിക്കലും വളയ്ക്കാൻ പറ്റില്ല എന്ന് അയാൾക്ക് നന്നായറിയാം.എന്നാലും അയാൾ അതിന് ശ്രമിച്ചു കൊണ്ടേയിരിക്കും..അപ്പുവില്ലാതെ അയാൾക്ക് ജീവിക്കാൻ പറ്റില്ല.അവളുടെ കൂടെ മാക്സിമം ടൈം സ്പെൻറ് ചെയ്യുക എന്നതിൽ കവിഞ്ഞ് അയാൾക്ക് വലിയ ആഗ്രഹങ്ങൾ ഒന്നുമില്ല..വീടെത്തുന്നത് വരെ അവളുടെയൊപ്പം നടക്കണം എന്ന് മാത്രമേ അയാൾക്കുള്ളൂ..അത്രയും കുഞ്ഞതായൊരു സ്വാർത്ഥതയേ അവനിലുള്ളൂ..അത്രമാത്രം!