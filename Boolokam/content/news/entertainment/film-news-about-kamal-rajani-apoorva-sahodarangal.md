---
author: Beaumaris
categories:
- Entertainment
comment_count: 0
date: 2022-04-20 04:54:56
draft: false
image: https://cdn.boolokam.com/articles/2022/04/asq-3.jpg
like_count: 15734
share_count: 4473
tags:
- apoorva sahodarangal
- Kamal Haasan
- rajanikanth
- tamil film
title: '"കമൽ മഹാനടികനാണ് ഞാൻ വെറും ആക്ഷൻ ഹീറോയും'''''
view_count: 775709
---

" കമൽ മഹാനടികനാണ് ഞാൻ വെറും ആക്ഷൻ ഹീറോയും ." അപൂർവ്വ സഹോദരങ്ങൾ എന്ന അദ്ഭുത ചിത്രം കണ്ട് വിസ്മയഭരിതനായതിന് ശേഷമാണ് സൂപ്പർ സ്റ്റാർ രജനീകാന്ത് ഇങ്ങനെ പ്രസ്താവിച്ചത് . **എഴുതിയത് : Bineesh K Achuthan** **കമൽഹാസന്റെ ട്രിപ്പിൾ റോൾ വിസ്മയം ...** 1989 - ലെ ഇൻഡസ്ട്രി ഹിറ്റ് ,പാൻ ഇന്ത്യൻ ഹിറ്റ് ,തെലുങ്കിൽ വിചിത്ര സോദരലു ,ഹിന്ദിയിൽ അപ്പു രാജ . ശിങ്കിതം ശ്രീനിവാസറാവുവിന്റെ സംവിധാന മികവിൽ പുറത്ത് വന്ന അപൂർവ്വ സഹോദരങ്ങളിലെ കമലിന്റെ കുള്ളൻ വേഷം അക്കാലത്തെ പ്രേക്ഷകരെ അദ്ഭുത പരതന്ത്രരാക്കിയിരുന്നു . സ്ക്രീനിൽ ഏതാനും മിനിറ്റുകൾ മാത്രം ഉള്ള കമലിന്റെ പോലീസ് വേഷവും അത്യുജ്ജ്വമായിരുന്നു . ശൂര സംഹാരം , ഒരു കൈതിയിൻ ഡയറി , കാക്കി ചട്ടെ , കുരുതിപ്പുനൽ , വേട്ടയാട് വിളയാട് തുടങ്ങി ഒട്ടനവധി ചിത്രങ്ങളിൽ പോലീസ് റോളുകൾ ചെയ്ത കമൽഹാസന്റെ ഏറ്റവും മികച്ച പ്രകടനം അപൂർവ്വ സഹോദരങ്ങളിലെ സേതുപതിയുടേതാണ് എന്ന് നിസ്സംശയം പറയാം . പ്രേം നസീർ ചെയ്യാനിരുന്ന ഈ വേഷം ഒടുവിൽ കമൽ തന്നെ ചെയ്യുകയായിരുന്നു . ഗൗതമിയും രൂപിണിയുമായിരുന്നു നായികമാർ . ശ്രീവിദ്യയുടെ അമ്മ വേഷവും ശ്രദ്ധേയമായിരുന്നു . " Lost and found " എന്ന , പറഞ്ഞ് പഴകിയ പ്രമേയമായിരുന്നു എങ്കിലും മേക്കിംഗിലെ വ്യത്യസ്തയാൽ അപൂർവ്വ സഹോദരങ്ങൾ പ്രേക്ഷകപ്രീതി പിടിച്ചു പറ്റി . തമിഴ് സിനിമയിലെ ഹാസ്യ സമ്രാട്ടായ നാഗേഷിന്റെ വ്യത്യസ്തമായ വില്ലൻ വേഷം നിരൂപക പ്രശംസ പിടിച്ചു പറ്റി . ജനകരാജിന്റെ പോലീസ് വേഷം ഇന്നും പ്രേക്ഷകരിൽ ചിരിയുണർത്തുന്ന ഒന്നാണ് . ![](https://cdn.boolokam.com/articles/2022/04/asq-3.jpg)പുഷ്പകവിമാനത്തിലൂടെ തെന്നിന്ത്യൻ പ്രേക്ഷകരെ വിസ്മയിപ്പിച്ച ശിങ്കിതം ശ്രീനിവാസ റാവുവിന്റെ മറ്റൊരു ദൃശ്യ വിസ്മയമായിരുന്നു അപൂർവ്വ സഹോദരങ്ങൾ . തൊട്ടടുത്ത വർഷം തന്നെ കമൽഹാസനോടൊപ്പം മൈക്കിൾ മദൻ കാമരാജൻ എന്ന രസകരമായ മറ്റൊരു ചിത്രത്തിലൂടെ ശിങ്കിതം ശ്രീനിവാസ റാവു പ്രേക്ഷകരെ കയ്യിലെടുക്കുകയുണ്ടായി . ![](https://cdn.boolokam.com/articles/2022/04/asq-4.jpg)അവ്വൈ ഷൺമുഖിയും തെനാലിയുമടക്കം പിൽക്കാലത്ത് സൂപ്പർ ഹിറ്റുകളായി മാറിയ ഒട്ടേറെ ഹാസ്യരസ പ്രാധാന്യമുള്ള കമൽ ചിത്രങ്ങളിലെ സ്ഥിര സാന്നിധ്യമായ ക്രേസി മോഹനും കമലും ആദ്യമായി ഒരുമിക്കുന്നത് അപൂർവ്വ സഹോദരങ്ങളിലൂടെയാണ് . കമലിന്റെ ഒട്ടേറെ ചിത്രങ്ങളുടെ സംഭാഷണ രചയിതാവാകാൻ പിന്നീട് ക്രേസി മോഹന് കഴിഞ്ഞു . ![](https://cdn.boolokam.com/articles/2022/04/asq-1.jpg)വാലിയുടെ രചനയിൽ ഇളയരാജ സംഗീതം നൽകിയ എല്ലാ ഗാനങ്ങളും ഹിറ്റ് ചാർട്ടറിലിടം നേടി . കമൽഹാസനും എസ്.പി.ബി.യും തമ്മിലുള്ള ഒരു സംഭാഷണത്തിൽ തനിക്ക് വേണ്ടി എസ്.പി.ബി , ഒട്ടനവധി സൂപ്പർ ഹിറ്റ് ഗാനങ്ങൾ ആലപിച്ചതിൽ ഏറ്റവും ഇഷ്ടം അപൂർവ്വ സഹോദരങ്ങളിലെ " ഉന്നൈ നിനൈത്തേ പാട്ടു പഠിച്ചേ തങ്കമേ ഞ്ജാന തങ്കമേ " എന്ന ഗാനമാണെന്ന് കമൽ പറയുകയുണ്ടായി . രാജ് കമൽ ഫിലിംസ് ഇൻറർനാഷണലിന്റെ ബാനറിൽ നിർമ്മിച്ച അപൂർവ്വ സഹോദരങ്ങൾ തമിഴ് സിനിമയുടെ ചരിത്രത്തിൽ തന്നെ ഏറ്റവും അധിക ടിക്കറ്റുകൾ വിറ്റഴിക്കപ്പെട്ട ചിത്രമെന്നാണ് അറിയപ്പെടുന്നത് . Film posters courtesy : Thulasi Ram & Manzia Chirayinkeezhu