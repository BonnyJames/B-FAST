---
author: Beaumaris
categories:
- Entertainment
comment_count: 0
date: 2022-10-25 09:47:52
draft: false
image: ''
like_count: 79386
share_count: 32833
tags:
- kanthara movie
- Rejith Leela Reveendran
title: ഒരു സിനിമ കണ്ടതിനുശേഷം നമ്മൾ കൊടുത്ത ടിക്കറ്റ് ചാർജ് കുറവായിപ്പോയെന്ന് തോന്നുന്നത്
  ഇതാദ്യമായിട്ടാണ്
view_count: 1406295
---

**രജിത് ലീല രവീന്ദ്രൻ** ഏതെങ്കിലും ഒരു സിനിമ കണ്ടു കഴിഞ്ഞതിനുശേഷം സിനിമയ്ക്കായി നമ്മൾ കൊടുത്ത ടിക്കറ്റ് ചാർജ് കുറവായിപ്പോയെന്നും കൂടുതൽ പണം കൊടുത്ത് ഈ പടം കണ്ടാലും നഷ്ടമില്ലെന്നും തോന്നുക. അങ്ങനെയൊരു അനുഭവമാണ് ഇന്നലെ രാത്രിയുണ്ടായത്. തിരുവനന്തപുരം പി വി ആർ കൃപയിൽ രാത്രി 10 30 ന്റെ ഷോ.സിനിമ കഴിഞ്ഞപ്പോൾ രാത്രി 1 മണി കഴിഞ്ഞിരുന്നു. പക്ഷേ കണ്ടിട്ടും മതി വരാതെ സീറ്റിൽ നിന്ന് എഴുന്നേൽക്കുവാൻ തോന്നാതെ അവിടെ തന്നെ കുറച്ചു നേരം ഇരുന്നു പോയി. സിനിമയുടെ പേര് 'കാന്താര' എന്നാണ്. രാജേഷ് ഖന്നയും, അമിതാഭ് ബച്ചനും, ഖാൻമാരും അടക്കിവാണിരുന്ന, ഇന്ത്യൻ സിനിമയെന്നാൽ ബോളിവുഡാണെന്ന് അഹങ്കാരമുണ്ടായിരുന്ന ഹിന്ദി സിനിമകൾക്ക്‌ മുകളിൽ തുടർച്ചയായി ദക്ഷിണെന്ത്യൻ സിനിമകൾ നേടുന്ന ഗംഭീര വിജയത്തിലെ ഏറ്റവും പുതിയ എൻട്രിയാണ് കന്നഡയിൽ നിന്നുള്ള 'കാന്താര'.സിനിമയുടെ മലയാളം ഡബ്ബിങ്, പ്രിത്വിരാജ് സുകുമാരന്റെ പ്രൊഡക്ഷൻ ഹൌസ് കേരളത്തിലെ തീയേറ്ററുകളിൽ ലഭ്യമാക്കിയിട്ടുണ്ട്. തദ്ദേശീയ ഗോത്ര ജനതയുടെ മിത്തുകളും, സംസ്കാരവും,വാമൊഴികളുമായി ദൈവക്കോലങ്ങളുടെ കഥ അതിമനോഹരമായ ദൃശ്യ ചാരുത ഭാഷയിൽ റിഷഭ് ഷെട്ടി കാണിച്ചു തരുന്നു.ഭൂമിക്ക് മുകളിലുള്ള തങ്ങളുടെ അവകാശം എപ്പോൾ വേണമെങ്കിലും നഷ്ടമായേക്കാവുന്ന ജനതയുടെ കഥയും ബാക്ഗ്രൗണ്ടിലുണ്ട്. കഥയും,സംവിധാനവും, നായകനുമെല്ലാം റിഷഭാണ്. അപരിചിതമായൊരു മായാ ലോകത്തിലേക്ക് പ്രേക്ഷകരെ കൊണ്ടുപോവുകയും അതിന്റെ മാസ്മരികതയിൽ കാണികൾ മതിമറന്നു നിൽക്കുകയും ചെയ്യുന്നതാണ് 'കാന്താര' നടക്കുന്ന തീയേറ്ററുകളിൽ സംഭവിക്കുന്നത്. ഞാൻ കണ്ട തിയേറ്ററിലെ കാണികളിൽ 80 ശതമാനത്തിലധികവും കാഴ്ചയിൽ 30 വയസ്സിൽ താഴെ പ്രായമുള്ള ചെറുപ്പക്കാരായിരുന്നു. സിനിമയുടെ മേക്കിങാണ് യുവാക്കളെ ഇത്ര വലിയൊരളവിൽ തിയേറ്ററിൽ കൊണ്ടു വരുന്നതെന്ന് തോന്നുന്നു. മിത്തുകളുടെയും, അന്ധവിശ്വാസങ്ങളുടെയും പ്രചാരകരാകരുതെന്ന് പറഞ്ഞിട്ട് മാർവെൽ സിനിമകൾ ഒന്നു പോലും വിടാതെ കാണുന്ന ഇരട്ടത്താപ്പുകാരോട് ഐക്യപ്പെടേണ്ട കാര്യമൊന്നുമില്ല.എല്ലാ സിനിമകളും സാമൂഹ്യ വിഷയങ്ങളെ സാമൂഹ്യ ശാസ്ത്ര പരിപ്രേക്ഷ്യത്തിൽ തന്നെ കാണണമെന്ന നിർബന്ധ ബുദ്ധിയുമില്ല.സിനിമ ക്ലൈമാക്സിനൊടുക്കുമ്പോൾ സ്‌ക്രീനിൽ വരുന്ന ദൈവക്കോലത്തിന്റെ മുഖത്തേക്ക് പ്രേക്ഷകനായ ഞാൻ എന്റെ എല്ലാ ശ്രദ്ധയുമുപയോഗിച്ച് നോക്കി നിൽക്കുമെന്ന് ഞാനൊരിക്കലും വിചാരിച്ചിരുന്നെയില്ല. എന്നെ അതുപോലെ, സ്വയം മറന്നു കൊണ്ട് ഇരുത്താൻ സാധിച്ച ദൃശ്യ ഭാഷയെ മാറ്റിനിർത്തി എങ്ങനെയാണ് 'കാന്താര'യെ കുറിച്ച് ഞാൻ സംസാരിക്കുക. തെയ്യങ്ങളും,തെയ്യക്കാവുകളും ഒരുപാടുള്ള ഉത്തര മലബാറിലെ കലാകാരന്മാർക്ക് ഇത്തരമൊരു സിനിമയിലേക്ക് എത്തുവാൻ സാധിക്കാത്തതെന്താണെന്ന് ഞാൻ പിന്നീട് ആലോചിച്ചു. ഭൂതങ്ങളെയും, ഗുളികനെയും, വീരനെയും പേടിക്കുകയും, ആരാധിക്കുകയും ചെയ്തിരുന്ന കണ്ണൂരിലെ കുട്ടിക്കാലവും അവിടുത്തെ തെയ്യങ്ങളും ഓർമയിലേക്ക് വന്നു. കോട്ടയംകാരനായ ജയരാജിന്റെ കളിയാട്ടത്തിന് തുടർച്ചയോ, കന്നഡയിലെ ദൈവക്കോലങ്ങളെക്കാൾ വേഷാലങ്കാരങ്ങളുടെ മിഴിവിലും, ചാരുതയിലും ഒരു പടി മുന്നിൽ നിൽക്കുന്ന നമ്മുടെ തെയ്യങ്ങൾ സ്‌ക്രീനിൽ നിറഞ്ഞു നിന്ന് കാണികളെ വിസ്മയിപ്പിക്കുന്നതോ ഇതുവരെ സംഭവിച്ചിട്ടില്ല. 'കാന്താര' ടിവിയിലോ, മൊബൈൽ സ്ക്രീനിലോ കണ്ടിട്ട് ഒരു കാര്യവുമില്ല. ആ സിനിമയിൽ അങ്ങനെയൊരു കഥ പോലുമില്ല.സിനിമ നടക്കുന്നത് ഓരോരുത്തരുടെ മനസ്സിൽ ആണ്. കൃത്യമായ ദൃശ്യവും ശബ്ദ സംവിധാനങ്ങളും അതിനു വേണം. കാണുന്നവർ പൂർണ്ണമായും അതിൽ ലയിച്ചിരിക്കണം. ദൈവക്കോലം കെട്ടിയ അച്ഛനും, മകനും അഗ്നിയാൽ ചുറ്റപ്പെട്ട വൃത്തത്തിൽ നിന്ന് മാഞ്ഞു പോകുന്നതുപോലെ നമ്മളും നമ്മളിൽ നിന്ന് മാഞ്ഞുപോകുന്ന ഒരു തിയേറ്റർ എക്സ്പീരിയൻസ് ചിലർക്കെങ്കിലും ലഭിക്കും. അപൂർവങ്ങളിൽ അപൂർവമായി ലഭിക്കുന്നൊരു അനുഭവമായിരുന്നു എനിക്ക് 'കാന്താരാ'. എന്നാൽ,കാണാതിരുന്നാൽ എന്താണ് നഷ്ടമാവുക എന്ന് പറഞ്ഞു തരിക സാധ്യവുമല്ല.