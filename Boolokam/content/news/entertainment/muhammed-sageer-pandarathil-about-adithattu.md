---
author: Beaumaris
categories:
- Entertainment
comment_count: 0
date: 2022-09-08 05:31:57
draft: false
image: ''
like_count: 125474
share_count: 31155
tags: []
title: അറബി കടലിന്റെ അടിത്തട്ടിലേക്കുള്ള ഒരു വേട്ടക്കുള്ള യാത്ര
view_count: 2189852
---

**Muhammed Sageer Pandarathil** **അടിത്തട്ട്** മിഡിൽ മാർച്ച് സ്റ്റുഡിയോസിന്റെയും കാനായിൽ ഫിലിംസിന്റെയും ബാനറുകളിൽ സൂസൻ ജോസഫും സിൻട്രീസ്സയും ചേർന്ന് നിർമ്മിച്ചിരിക്കുന്ന അടിത്തട്ട് എന്ന ചിത്രം ജിജോ ആന്റണിയാണ് സംവിധാനം ചെയ്തിരിക്കുന്നത്.മത്സ്യത്തൊഴിലാളികളുടെ ജീവിതം പറഞ്ഞ നിരവധി സിനിമകൾ വന്നിട്ടുണ്ടെങ്കിലും അവരുടെ ജീവിതം യാഥാർഥ്യത്തോടെ അവതരിപ്പിക്കുന്ന ഈ ചിത്രം പ്രേക്ഷകർക്ക് പുതിയൊരു അനുഭവമായിരിക്കും നൽകുക എന്നതിൽ സംശയമില്ല. ഷൈൻ ടോം ചാക്കോ (ആംബ്രോസ്), സണ്ണി വെയിൻ (മാർക്കോസ്), ജയപാലൻ (ഡിങ്കൻ), പ്രശാന്ത് അലക്സാണ്ടർ (രായൻ സ്രാങ്ക്), മുരുഗൻ മാർട്ടിൻ (നെൽസൺ), ജോസഫ് യേശുദാസ് (കാബ്ലി), മുള്ളൻ അനി (മുള്ളൻ) എന്നീ 7 പേർ പ്രധാന വേഷങ്ങളിൽ എത്തിയ ഈ ചിത്രത്തിൽ നീണ്ടകരയിൽ നിന്ന് അറബി കടലിന്റെ അടിത്തട്ടിലേക്കുള്ള ഇവർ നടത്തുന്ന ഒരു വേട്ടക്കുള്ള യാത്രയുടെ കഥയാണ് പറയുന്നത്. അകാലത്തിൽ മരണപ്പെട്ട സ്റ്റാലിൻ സ്രാങ്കിന്റെ അഭാവത്തിലാണ് ഈ 7 അംഗസംഘം കടലിലറങ്ങാൻ തീരുമാനിക്കുന്നത്. എന്നാൽ അതിൽ മാർക്കോസ് ഒഴികെ മറ്റെല്ലാവർക്കും മറ്റൊരു ലക്ഷ്യമുണ്ടായിരുന്നു. ആ ലക്ഷ്യത്തിലേക്ക് മാർക്കോസിനെ എത്തിക്കുക എന്ന ദൗത്യവും ആ യാത്രക്കുണ്ടായിരുന്നു.ചായാഗ്രഹണം പാപ്പിനുവും എഡിറ്റിംഗ് നൗഫൽ അബ്ദുല്ലയും സംഗീതം നെസ്സർ അഹമ്മദുമാണ് നിർവഹിച്ചിരിക്കുന്നത്.