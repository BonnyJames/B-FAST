---
author: Beaumaris
categories:
- Entertainment
comment_count: 0
date: 2023-04-03 12:42:46
draft: false
image: https://cdn.boolokam.com/articles/2023/04/e1e1errr.jpg
like_count: 64067
share_count: 16106
tags:
- ACTOR
- Featured
- jose prakash
- prem prakash
title: '''കുടുംബത്തില്‍ പിറന്ന'' ചില സിനിമകളുടെ കഥ, സിനിമകള്‍ പിറന്ന ഒരു കുടുംബത്തിന്റെയും'
view_count: 1171420
---

**'കുടുംബത്തില്‍ പിറന്ന' ചില സിനിമകളുടെ കഥ, സിനിമകള്‍ പിറന്ന ഒരു കുടുംബത്തിന്റെയും** **✍???? Vinod Nellackal** ( 2019 ൽ ചെയ്ത അഭിമുഖത്തിൽനിന്ന് ) മലയാള സിനിമയുടെ ചരിത്രത്തില്‍ ഏഴു പതിറ്റാണ്ടുകളോളമായി നിര്‍ണ്ണായക സ്ഥാനം പുലര്‍ത്തിവരുന്ന ഒരു കുടുംബം. രണ്ട് തലമുറകളിലായി അവരുടെ കൈകളിലൂടെ മലയാളസിനിമയ്ക്ക് സമ്മാനമായി ലഭിച്ച ഏറെ സിനിമകളുണ്ട്. കോട്ടയം, കുന്നേല്‍ കുടുംബത്തിലെ മൂത്തമകനില്‍ തുടങ്ങിയ 1950കളിലെ ചലച്ചിത്ര പ്രവേശം അടുത്ത തലമുറയിലൂടെ ഇന്നും തുടരുന്നു. കോട്ടയം മുന്‍സിഫ്‌ കോടതി ഉദ്യോഗസ്ഥനായിരുന്ന കുന്നേല്‍ കെ ജെ ജോസഫിന്റെ മൂത്ത മകനായ കെ ജെ ജോസഫിനെ മലയാളികള്‍ അറിയുന്നത് മറ്റൊരു പേരിലാണ്, ജോസ് പ്രകാശ്. ഇളയ മകന്‍ കറിയാച്ചന്‍ എന്ന വിളിപ്പേരില്‍ അറിയപ്പെട്ടിരുന്ന കെ ജെ ചെറിയാന്‍ ഇന്ന് പ്രേം പ്രകാശ് ആണ്. പ്രേം പ്രകാശിന്റെ മക്കള്‍ ബോബിയും സഞ്ജയ്‌ യും, തങ്ങളുടെ തൂലികയിലൂടെ ആധുനിക മലയാളസിനിമയ്ക്ക് അനുഗ്രഹങ്ങളായി മാറിക്കഴിഞ്ഞിരിക്കുന്നു. ജോസ് പ്രകാശിന്റെയും, പ്രേം പ്രകാശിന്റെയും സഹോദരീപുത്രനാണ് പ്രശസ്ത തിരക്കഥാകൃത്തായ ഡെന്നിസ് ജോസഫ്. സിനിമയെ അത്യന്തം ആത്മാര്‍ത്ഥതയോടെ സമീപിച്ചു എന്നതാണ് ഈ കുടുംബം മലയാള ചലച്ചിത്രമേഖലയ്ക്ക് ചെയ്ത ഏറ്റവും വലിയ പുണ്യം. തന്റെയും കുടുംബത്തിന്റെയും ചലച്ചിത്രവിശേഷങ്ങള്‍ പങ്കുവയ്ക്കുന്നത് നടനും നിര്‍മ്മാതാവുമായ പ്രേം പ്രകാശാണ്. **പേരിലും കുടുംബത്തിലും 'പ്രകാശ്' വന്ന വഴി** 1947ല്‍ പിതാവായ കെ ജെ ജോസഫ് കോട്ടയം ടൌണില്‍ ഒരു തേയില വ്യാപാരം തുടങ്ങി. 'പ്രകാശ് തേയില' എന്നാണ് എഴുപത് വര്‍ഷങ്ങള്‍ക്കിപ്പുറം ഇന്നുമുള്ള ആ സ്ഥാപനത്തിന്റെ പേര്. ജ്യേഷ്ഠന്‍ ജോസ് പ്രകാശില്‍നിന്നുമാണ് പ്രകാശ് എന്ന പേര് വന്നത്. അതിന് പിന്നില്‍ ഒരു കഥയുണ്ട്. പട്ടാളത്തിലായിരുന്ന ചേട്ടന്‍ തിരിച്ചുവന്ന് സംഗീതരംഗത്തും നാടകത്തിലും മറ്റും സജീവമായിരുന്ന കാലത്താണ് സിനിമയിലേയ്ക്കും പ്രവേശിക്കുന്നത്. ബേബി എന്ന് അറിയപ്പെട്ടിരുന്ന അദ്ദേഹത്തിന് 'ജോസ് പ്രകാശ്' എന്ന പേര് നല്‍കിയത് തിക്കുറിശി സുകുമാരന്‍ നായരാണ്. അന്ന് മുതല്‍ അദ്ദേഹം ആ പേരില്‍ അറിയപ്പെട്ടു. ചേട്ടന്‍ ജോസ് പ്രകാശിന്റെ ഒരു സല്‍പ്പേരാണ് ഞങ്ങള്‍ക്ക് പിന്നീട് എക്കാലവും ഉണ്ടായിരുന്നത്. ജോസ് പ്രകാശിന്റെ അനുജന്‍ എന്ന സ്ഥാനം എനിക്ക് ഒരു വലിയ അഡ്രസ്സ് ആയിരുന്നു. എനിക്ക് പ്രേം പ്രകാശ് എന്ന പേര് ലഭിച്ചത് മറ്റൊരു വഴിക്കാണ്. പഠിക്കുന്ന കാലത്ത് ഒരു ഗായകന്‍ കൂടിയായിരുന്ന ഞാന്‍ അക്കാലത്ത് കോട്ടയം വൈ എം സി എ യില്‍ നടക്കുമായിരുന്ന ഓള്‍ കേരളാ സംഗീത മത്സരത്തില്‍ പങ്കെടുക്കുമായിരുന്നു. അവിടെ ജഡ്ജ് ആയി മനോരമയിലെ മിസ്സിസ് കെ എം മാത്യു വരാറുണ്ടായിരുന്നു. രണ്ട് തവണ തുടര്‍ച്ചയായി എനിക്ക് അവിടെ സമ്മാനം കിട്ടിയപ്പോള്‍ 51ല്‍ നടന്ന മത്സരത്തിനൊടുവില്‍ അവര്‍ എന്നെ അടുത്ത് വിളിച്ച് പറഞ്ഞു. 'പ്രശസ്ത സിനിമാ നടന്‍ ജോസ് പ്രകാശിന്റെ അനുജന് കറിയാച്ചന്‍ എന്ന പേര് പോര'. അക്കാലത്തെ ആവേശമായിരുന്ന പ്രേംനസീറിന്റെ പേരിലെ പ്രേമും, ചേട്ടന്‍ ജോസ്പ്രകാശിന്റെ പേരിലെ പ്രകാശും ചേര്‍ത്ത് 'പ്രേം പ്രകാശ്' എന്ന പേര് സ്വീകരിക്കാന്‍ അവര്‍ നിര്‍ദ്ദേശിച്ചു. അങ്ങനെയാണ് ഞാന്‍ പ്രേം പ്രകാശ്‌ ആയത്. പക്ഷെ പിന്നീട് ആലോചിച്ചപ്പോള്‍ അത് വേണ്ടിയിരുന്നില്ല എന്ന് ചിലപ്പോഴൊക്കെ തോന്നിയിട്ടുണ്ട്. **![](https://cdn.boolokam.com/articles/2023/04/e1e1errr.jpg)ചെറുപ്പകാലം** എണ്‍പത് വര്‍ഷങ്ങള്‍ക്ക് മുമ്പ് ചങ്ങനാശ്ശേരിയില്‍നിന്നും കോട്ടയത്ത് എത്തിയവരാണ് മാതാപിതാക്കള്‍. ഞങ്ങള്‍ എട്ട് മക്കളില്‍ ഏറ്റവും ഇളയവനാണ് ഞാന്‍. അമ്മയുടെ അടിയുറച്ച ദൈവവിശ്വാസവും പ്രാര്‍ത്ഥനയുമായിരുന്നു ഞങ്ങള്‍ മക്കളുടെ ജീവിതത്തിലും പ്രകാശം പരത്തിയത്. ഞാന്‍ ജനിക്കുന്നതിന് മുമ്പേ ഏഴു മക്കളെ വളര്‍ത്തിയ അമ്മ ഏറെ ബുദ്ധിമുട്ടുകള്‍ക്കിടയിലൂടെയാവണം സഞ്ചരിച്ചത്. ഏറ്റവും ഇളയ മകനായിരുന്നതിനാല്‍ വീട്ടിലെ മറ്റ് ബുദ്ധിമുട്ടുകളൊന്നും അറിയാന്‍ എനിക്കിടവന്നിട്ടില്ല. ഞാന്‍ ജനിച്ച കാലമായപ്പോഴേയ്ക്കും കുടുംബം അത്യാവശ്യം മെച്ചപ്പെട്ട അവസ്ഥയിലെത്തിയിരുന്നു. അച്ഛന്റെയും അമ്മയുടെയും വാത്സല്യമാണ് മൂത്ത സഹോദരങ്ങളും എനിക്ക് നല്‍കിയത്. അമ്മ നന്നായി പാടുമായിരുന്നു. ഒപ്പം ചേട്ടന്റെ കലാരംഗത്തെ താല്‍പ്പര്യവും എന്റെ ചെറുപ്പകാലത്തെ കുടുംബാന്തരീക്ഷത്തെ സംഗീതമയമാക്കി. എനിക്കും ചെറുപ്പംമുതല്‍ സംഗീതത്തില്‍ താല്‍പ്പര്യമുണ്ടായിരുന്നു. സ്കൂള്‍ പഠനകാലത്തും, കോളേജിലും ഏറെ സമ്മാനങ്ങള്‍ ലഭിച്ചിട്ടുണ്ട്. അക്കാലങ്ങളിലെല്ലാം അഭിനയസംബന്ധമായ മത്സരങ്ങളിലും പങ്കെടുക്കുകയും സമ്മാനങ്ങള്‍ കരസ്ഥമാക്കുകയും ചെയ്തുപോന്നു. കോട്ടയം എസ് എച്ച് മൌണ്ട് ഹൈസ്കൂള്‍, കോട്ടയം സി എം എസ് കോളേജ്, ചങ്ങനാശ്ശേരി എസ് ബി കോളേജ് തുടങ്ങി പഠിച്ച വിദ്യാലയങ്ങളിലെല്ലാം കലാരംഗത്ത് മികവ് പ്രകടിപ്പിക്കാന്‍ കഴിഞ്ഞിട്ടുണ്ട്. കോളേജ് വിദ്യാഭ്യാസകാലത്ത് തന്നെ പിതാവിന് സുഖമില്ലാതെ ആയതിനാല്‍ പഠനം കഴിഞ്ഞ ഉടനെ വ്യാപാരസ്ഥാപനത്തിന്റെ ഉത്തരവാദിത്തം ഏറ്റെടുക്കേണ്ടിവന്നു. ഇന്നും ആ സ്ഥാപനം ഞാനാണ് നോക്കി നടത്തുന്നത്. **സിനിമയിലേയ്ക്കുള്ള പ്രവേശനം** 1960ല്‍ കാര്‍ത്തിക എന്ന സിനിമയില്‍ ഗായകനായായിരുന്നു എന്റെ സിനിമ പ്രവേശനം. ഒരുപാട് വര്‍ഷങ്ങള്‍ കോട്ടയം ലൂര്‍ദ്ദ് പള്ളിയിലെ ഗായകനായി തുടര്‍ന്നിരുന്നുവെങ്കിലും, സിനിമാ രംഗത്ത് ഉന്നതരായ അനേകം കലാകാരന്മാര്‍ അന്നുണ്ടായിരുന്നതിനാല്‍ ഒരു ഗായകന്‍ എന്ന നിലയില്‍ പേരെടുക്കുവാന്‍ കഴിഞ്ഞില്ല. അഥവാ, സംഗീതം പഠിക്കുക പോലും ചെയ്തിട്ടില്ലാതിരുന്ന എനിക്ക് അവര്‍ക്കൊപ്പം ഈ രംഗത്ത് തുടരുവാനുള്ള യോഗ്യതയുണ്ടായിരുന്നില്ല. തുടര്‍ന്ന്, 1970ല്‍ കെ എസ് സേതുമാധവന്‍ സാറിന്റെ 'അരനാഴികനേരം' എന്ന ചിത്രത്തില്‍ അഭിനയിക്കാന്‍ അദ്ദേഹം അവസരം നല്‍കി. അതായിരുന്നു അഭിനേതാവ് എന്ന നിലയിലുള്ള തുടക്കം. തുടര്‍ന്ന് ഇതുവരെ അറുപത്തഞ്ചോളം സിനിമകളിലും ഏതാനും സീരിയലുകളിലും ചെറുതും വലുതുമായ വേഷങ്ങള്‍ ചെയ്തു. രണ്ട് വര്‍ഷങ്ങള്‍ക്ക് മുമ്പ് മികച്ച സ്വഭാവനടനുള്ള സ്റ്റേറ്റ് അവാര്‍ഡ് 'നിര്‍ണ്ണായകം' എന്ന ചിത്രത്തിലെ അഭിനയത്തിന് ലഭിക്കുകയുണ്ടായി. മറ്റ് കുറെയേറെ അവാര്‍ഡുകള്‍ പലപ്പോഴായി ലഭിച്ചിട്ടുണ്ട്. ഒരുപക്ഷെ, നടന്‍ എന്ന നിലയില്‍ ലഭിക്കാമായിരുന്ന പരിഗണന മികച്ച രീതിയില്‍ ലഭിച്ചിട്ടുണ്ടെന്ന് കരുതുന്നില്ല. അത് മറ്റാരുടെയും കുറ്റമല്ല. ചെറുപ്പം മുതല്‍ ഒരു വ്യാപാരസ്ഥാപനം നോക്കി നടത്തിയിരുന്നതിനാല്‍ പൂര്‍ണ്ണമായി സിനിമയ്ക്കായി ഒരിക്കലും സമയം മാറ്റി വച്ചിരുന്നില്ല. മദ്രാസ് കേന്ദ്രീകരിച്ച് മലയാള സിനിമ മുന്നേറിയ കാലങ്ങളില്‍ അവിടെ പോയി നിന്നിരുന്നെങ്കില്‍ കുറേകൂടി അവസരങ്ങള്‍ ലഭിക്കുമായിരുന്നു. പക്ഷേ അത്തരം കാരണങ്ങളാല്‍ തന്നെ, കുടുംബത്തില്‍ നിന്ന് കാര്യമായി അകന്നുനില്‍ക്കേണ്ടി വന്നിട്ടില്ല എന്നത് വലിയൊരു നന്മയായിരുന്നു. മലയാള സിനിമയില്‍ ചരിത്രമായി മാറിയ ഒരുപിടി നല്ല ചിത്രങ്ങള്‍. 1978ല്‍ ആദ്യമായി ഒരു നിര്‍മ്മാതാവിന്റെ കുപ്പായമണിഞ്ഞു. ആദ്യ സംരംഭം പി. പത്മരാജന്‍ ആദ്യമായി സംവിധാനം ചെയ്ത 'പെരുവഴിയമ്പലം' എന്ന ചിത്രമായിരുന്നു. ആ സിനിമയ്ക്ക് ദേശീയ അവാര്‍ഡ് ഉള്‍പ്പെടെ നിരവധി അംഗീകാരങ്ങള്‍ ലഭിച്ചു. തുടര്‍ന്ന് മറ്റ് പതിനേഴ്‌ ചിത്രങ്ങള്‍ കൂടി നിര്‍മ്മിച്ചു. ആ സിനിമകളിലും പലതും ഒട്ടേറെ അംഗീകാരങ്ങള്‍ നേടി. കൂടെവിടെ, ആകാശദൂത്, എന്റെ വീട് അപ്പൂന്റെയും, ജോണി വാക്കര്‍, അയാളും ഞാനും തമ്മില്‍ തുടങ്ങിയ ചിത്രങ്ങള്‍ അവയില്‍ പെടുന്നു. ചലച്ചിത്ര നിര്‍മ്മാണരംഗത്ത് ഇന്നും തുടരുന്നുണ്ട്. കഴിഞ്ഞ രണ്ട് വര്‍ഷങ്ങളായി ഫിലിം പ്രൊഡ്യൂസേഴ്സ് അസോസിയേഷന്റെ ട്രഷറര്‍ കൂടിയാണ് ഞാന്‍. എല്ലാവര്‍ഷവും തുടര്‍ച്ചയായി സിനിമയെടുക്കുക എന്ന ചിന്തയില്ല. അന്നും ഇന്നും വലിയ സമ്പന്നനൊന്നുമല്ല, നല്ല സിനിമകള്‍ ഉണ്ടാകണമെന്ന ആത്മാര്‍ത്ഥമായ ആഗ്രഹംകൊണ്ട് മാത്രമാണ് ഈ രംഗത്തേയ്ക്ക് കടന്നുവന്നതും, തുടരുന്നതും. ആദ്യകാലത്തുണ്ടായിരുന്നവരില്‍ പലരും ഒരുപാട് കഷ്ടപ്പെട്ടാണ്‌ ഈ രംഗത്തേയ്ക്ക് കടന്നുവന്നിട്ടുള്ളതും, പിടിച്ചുനിന്നിട്ടുള്ളതും. ഇക്കാലത്തെ ദുഃഖകരമായ ഒരു വസ്തുത, പണ്ടുണ്ടായിരുന്നവര്‍ക്കിടയിലെ സ്നേഹവും സൗഹൃദവുമൊന്നും ഇക്കാലത്തുള്ളവര്‍ക്കിടയില്‍ ഇല്ല എന്നുള്ളതാണ്. ഈ രംഗത്തുള്ളവരുടെ മനോഭാവങ്ങളിലെയും കാഴ്ച്ചപ്പാടുകളിലെയും മാറ്റങ്ങള്‍ ഒരു പരിധിവരെ സിനിമയെയും ബാധിച്ചിട്ടുണ്ട്. മാറിവന്ന അനാരോഗ്യകരമായ പ്രവണതകള്‍ പ്രഗല്‍ഭരായ പല പഴയ സംവിധായകരെയും വേദനിപ്പിക്കുന്നത് കാണാനിടയായിട്ടുണ്ട്. **കുടുംബം** കോളേജില്‍ പഠിച്ചിരുന്ന കാലത്തെ അടുപ്പമാണ് എന്നെയും ഡെയ്സിയെയും വിവാഹമണ്ഡപത്തിലേയ്ക്ക് എത്തിച്ചത്. കോട്ടയം ബിസിഎം കോളേജില്‍ ഇംഗ്ലീഷ് പ്രഫസറായിരുന്ന ഡെയ്സി റിട്ടയര്‍ ചെയ്തു. മക്കള്‍ മൂന്നുപേര്‍. ബോബി, സഞ്ജയ്‌, തങ്കം. ബോബിയും സഞ്ജയും തിരക്കഥാകൃത്തുക്കളാണ്. കൂടാതെ ബോബി, കോട്ടയം മെഡിക്കല്‍ സെന്ററിലെ ഫിസീഷ്യനുമാണ്. ബോബിയുടെ ഭാര്യ അഞ്ജു കാരിത്താസില്‍ ഡോക്ടറും, സഞ്ജയ്‌ യുടെ ഭാര്യ അഞ്ജന റേഡിയോ മാംഗോയില്‍ ചീഫ് എക്സിക്യൂട്ടീവും ആണ്. മകള്‍ തങ്കം അമേരിക്കയിലാണ്. തങ്കം മികച്ചൊരു ഗായികകൂടിയാണ്. 'എന്റെ വീട് അപ്പൂന്റെയും' എന്ന ചിത്രത്തില്‍ യേശുദാസിനൊപ്പം പാടിയിട്ടുണ്ട്. ബോബിക്കും സഞ്ജയ്‌ക്കും ചെറുപ്പം മുതല്‍ വായനയോടും എഴുത്തിനോടും താല്‍പ്പര്യമുണ്ടായിരുന്നു. അവരുടെ മുഖ്യ പ്രചോദനം കോളേജ് അദ്ധ്യാപികകൂടിയായിരുന്ന അമ്മയായിരുന്നു. പിന്നീട് അവര്‍ എഴുതിയ സിനിമകളെക്കുറിച്ചെല്ലാം അമ്മയുമായി ചര്‍ച്ച ചെയ്തിട്ടുണ്ട്. മക്കളെല്ലാം ഒത്തുകൂടിയാല്‍ ഇവിടുത്തെ ചര്‍ച്ചാവിഷയം എല്ലായ്പ്പോഴും സിനിമ തന്നെയാണ്. സിനിമയ്ക്കായുള്ള രചനകള്‍ അവര്‍ ഗൌരവമായെടുത്ത കാലത്ത് ഞങ്ങള്‍ മാതാപിതാക്കള്‍ അവരോടു പറഞ്ഞ ചില കാര്യങ്ങളുണ്ട്. സിനിമ എന്നത് സമൂഹത്തില്‍ വലിയ സ്വാധീനം ചെലുത്താന്‍ കഴിയുന്ന മാധ്യമാണ്. സിനിമയായാലും സീരിയലായാലും അത് കാഴ്ചക്കാരുടെ മനസുകളിലേയ്ക്ക് ഇറങ്ങിച്ചെല്ലും. അതുകൊണ്ട്, എഴുതുമ്പോള്‍ നന്മ ഉണ്ടായിരിക്കണം, സ്നേഹം ഉണ്ടായിരിക്കണം. ആ കഥയ്ക്ക് ഒരു ഉദ്ദേശ്യം ഉണ്ടായിരിക്കണം. വെറുതെ രണ്ട് മണിക്കൂര്‍ കണ്ടിരുന്ന് ഇറങ്ങിക്കഴിയുമ്പോള്‍ മറന്നുകളയുന്ന ഒരു കഥ നിങ്ങള്‍ അവതരിപ്പിക്കരുത്. ഇത്തരം നിര്‍ദ്ദേശങ്ങള്‍ അവര്‍ ഇന്നോളവും പാലിച്ചിട്ടുള്ളതായി കാണുന്നത് സന്തോഷകരമാണ്. അവര്‍ ആദ്യം എഴുതിയത്, ഞാന്‍ തന്നെ നിര്‍മ്മിച്ച അവസ്ഥാന്തരങ്ങള്‍ ഒരു സീരിയലിനുവേണ്ടിയാണ്. ജൂഡ് അട്ടിപ്പേറ്റി സംവിധാനം ചെയ്ത് നെടുമുടി വേണു, കെ പി എ സി ലളിത തുടങ്ങിയവര്‍ അഭിനയിച്ച ആ സീരിയലിന് മികച്ച തിരക്കഥയ്ക്ക് ഉള്‍പ്പെടെ ഏറെ സ്റ്റേറ്റ് അവാര്‍ഡുകള്‍ ലഭിച്ചു. പിന്നീട്, നോട്ട്ബുക്ക്, ട്രാഫിക്ക്, ഹൌ ഓള്‍ഡ്‌ ആര്‍ യു, എന്റെ വീട് അപ്പൂന്റെയും തുടങ്ങി പ്രശസ്തമായ ഏറെ ചിത്രങ്ങള്‍ അവര്‍ എഴുതി. **![](https://cdn.boolokam.com/articles/2023/04/fwf.webp)മാതാപിതാക്കളുടെ മാതൃക** ജീവിതത്തില്‍ എന്തെങ്കിലും നേടാനായിട്ടുണ്ടെങ്കില്‍ അത് മാതാപിതാക്കളുടെ പുണ്യം കൊണ്ടല്ലാതെ മറ്റൊന്നുമല്ല. ചേട്ടന്‍ ജോസ് പ്രകാശിന്റെ സ്വാധീനവും കരുതലും വലുതായിരുന്നു. മാതാപിതാക്കളായാലും സഹോദരങ്ങളായാലും എല്ലാവരും ലളിതമായ ജീവിതം നയിച്ചവരായിരുന്നു. മാതാപിതാക്കള്‍ പഠിപ്പിച്ച ജീവിതശൈലിയില്‍ നിന്ന് അണുവിട വ്യതിചലിക്കുവാന്‍ ഇതുവരെ ശ്രമിച്ചിട്ടില്ല. സമ്പത്തോ സൌകര്യങ്ങളോ എത്രമാത്രം വര്‍ദ്ധിച്ചാലും ചെറുപ്പത്തില്‍ അവര്‍ നല്‍കിയ മാതൃകകളില്‍ നിന്ന് അകന്നിട്ടില്ല. സമ്പത്തിലും പ്രശസ്തിയിലുമൊന്നും കാര്യമുണ്ടെന്ന് കരുതുന്നില്ല. ലഭിച്ചതെല്ലാം ദൈവം നല്‍കിയതാണ് എന്നതാണ് വിശ്വാസം. **അഭിമാനം തോന്നിയ ചില കാര്യങ്ങള്‍** ചില പ്രതിഭകളെ സിനിമയില്‍ അവതരിപ്പിക്കാന്‍ നിമിത്തമായി മാറിയത് ഒരു നിര്‍മ്മാതാവ് എന്നാ നിലയില്‍ അഭിമാനം തോന്നുന്ന കാര്യങ്ങളാണ്. ആദ്യ ചിത്രമായ പെരുവഴിയമ്പലത്തിലൂടെയാണ് പ്രശസ്ത തിരക്കഥ രചയിതാവായിരുന്ന പി പത്മരാജന്‍ ആദ്യമായി സംവിധാനായത്, അശോകന്‍ എന്ന നടനും ആദ്യമായി വെള്ളിത്തിരയിലെത്തിയത് ആ ചിത്രത്തിലൂടെ തന്നെയാണ്. കൂടെവിടെ എന്ന എന്റെ സിനിമയിലാണ് റഹ്മാന്‍ ആദ്യമായി അഭിനയിച്ചത്. ജൂഡ് അട്ടിപ്പേറ്റി ആദ്യമായി സംവിധാനം ചെയ്തതും, ബിജു മേനോന്‍ ആദ്യമായി അഭിനയിച്ചതും പുത്രന്‍ എന്ന ചിത്രത്തിലൂടെയാണ്. എന്‍ എഫ് വര്‍ഗ്ഗീസിനെ പ്രശസ്തനാക്കിയ ചിത്രം ഞാന്‍ നിര്‍മ്മിച്ച ആകാശദൂത് ആണ്. ജോണിവാക്കര്‍ എന്ന എന്റെ ചിത്രത്തിലൂടെയാണ് ഗിരീഷ്‌ പുത്തഞ്ചേരി ശ്രദ്ധേയനായ സംഗീതസംവിധായകനായി മാറിയത്. കോട്ടയം ലൂര്‍ദ്ദ് പള്ളിയിലെ ക്വയര്‍ മാസ്റ്റര്‍ ആയിരുന്ന എ ജെ ജോസഫ് എന്ന കഴിവുറ്റ കലാകാരനെ സിനിമയില്‍ അവതരിപ്പിക്കാനും സാധിച്ചത് സന്തോഷകരമാണ്. അദ്ദേഹം സംഗീതം ചെയ്ത, 'ഒരേ സ്വരം, ഒരേ നിറം', 'ആകാശഗംഗ തീരത്തിനപ്പുറം' എന്നീ ഗാനങ്ങള്‍ക്ക് സംസ്ഥാന അവാര്‍ഡുകള്‍ ലഭിക്കുകയുണ്ടായി. **![](https://cdn.boolokam.com/articles/2023/04/e111.webp)ജോസ് പ്രകാശ്** മുന്നൂറിലേറെ സിനിമകളിലെ അഭിനയത്തിലൂടെ മലയാളം സിനിമാ മേഖലയിലെ മുന്‍നിര നടന്മാരില്‍ ഒരാളായി ശ്രദ്ധേയനായ ജോസ് പ്രകാശ് തന്റെ ജീവിതത്തിന്റെ ആദ്യ ഘട്ടത്തില്‍ ഒരു മിലിട്ടറി ഉദ്യോഗസ്ഥനായിരുന്നു. പട്ടാളത്തില്‍ നിന്നും തിരികെയെത്തിയശേഷം സംഗീത, നാടക രംഗങ്ങളില്‍ സജീവമായിരുന്ന അദ്ദേഹത്തെ കോട്ടയത്ത് വച്ചുനടന്ന ഒരു പരിപാടിയുടെ വേദിയില്‍ വച്ച് തിക്കുറിശ്ശി സുകുമാരന്‍ നായര്‍ കണ്ടുമുട്ടിയതാണ് ആ ജീവിതത്തില്‍ വഴിത്തിരിവായി മാറിയത്. അന്ന് ഗായകനായി പ്രത്യക്ഷപ്പെട്ട അദ്ദേഹത്തിന് തിക്കുറിശ്ശിയുടെ ഇടപെടലോടെ സിനിമയില്‍ പാടാന്‍ അവസരം ലഭിക്കുകയും തുടര്‍ന്ന് ഏറെ ചിത്രങ്ങളില്‍ ഗായകനായും നടനായും ശോഭിക്കുകയും ചെയ്തു. അതിന് മുമ്പ് തന്നെ, നാഷണല്‍ തീയേറ്റേഴ്സ് എന്ന പേരില്‍ ഒരു നാടകക്കമ്പനി നടത്തിയിരുന്ന അദ്ദേഹം സിനിമയില്‍ തിരക്കേറിയതോടെ അത് നിര്‍ത്തി. കോട്ടയം പട്ടണത്തില്‍ ആദ്യമായി ഒരു ഡ്രൈക്ലീനിംഗ് സ്ഥാപനം തുടങ്ങിയതും അദ്ദേഹമായിരുന്നു. സിനിമാ ജീവിതത്തിന്റെ ആദ്യ നാല്‍പ്പത് വര്‍ഷങ്ങളിലും വില്ലന്‍ വേഷങ്ങള്‍ ചെയ്തുവന്നിരുന്ന അദ്ദേഹം തൊണ്ണൂറുകളോടെയാണ് മറ്റ് വേഷങ്ങളില്‍ ശ്രദ്ധ കേന്ദ്രീകരിച്ചുതുടങ്ങിയത്. നാടകത്തിലും സിനിമയിലും അദ്ദേഹം നല്‍കിയ മികച്ച സംഭാവനകള്‍ പരിഗണിച്ച് 2011ലെ ജെ സി ഡാനിയല്‍ പുരസ്കാരം അദ്ദേഹത്തിന് നല്‍കപ്പെട്ടു.