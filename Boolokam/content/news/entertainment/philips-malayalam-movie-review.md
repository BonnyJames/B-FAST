---
author: Beaumaris
categories:
- Entertainment
comment_count: 0
date: 2023-12-02 08:57:18
draft: false
image: https://cdn.boolokam.com/articles/2023/12/DDDDDDF.jpg
like_count: 82779
share_count: 16542
tags:
- malayalam movie
- philips
- review
title: തീയറ്ററിൽ കണ്ട് മനസ് നിറഞ്ഞ് വരാൻ പറ്റിയ ഒരു സിനിമയാണ് ഫിലിപ്സ്
view_count: 1482313
---

**ഫിലിപ്സ് റിവ്യു** **Shameer Plachiravattom** മുകേഷേട്ടൻ്റെ 300 മത് സിനിമ എന്നത് തന്നെയാണ് ഈ സിനിമ കാണാൻ പ്രേരിപ്പിച്ച ആദ്യ പ്രധാന ഘടകം. ഇന്നസെൻ്റ് ചേട്ടൻ്റെ അവസാന സിനിമ എന്നതും ഒരു കാരണമാണ്. ഹെലൻ ടീമിൻ്റെ അടുത്ത സിനിമ എന്നതും ചിത്രത്തെ പ്രതീക്ഷ കൂട്ടി. ഫിലിപ്പ് എന്ന ഒരു കുടുംബനാഥനും അയാളുടെ മൂന്ന് മക്കളും സുഹൃത്ത് മണിയും ചേർന്ന് സന്തോഷകരമായി മുന്നോട്ട് പോകുന്നതും അവരുടെ ജീവിതത്തിലെ കുഞ്ഞ് കുഞ്ഞ് സന്തോഷങ്ങളും രസകരമായ അനുഭവങ്ങളുമായി നമ്മളെ രസിപ്പിക്കുന്ന ആദ്യ പകുതിയും അപ്രതീക്ഷിതമായി ഫിലിപ്പ് കുടുംബത്തിൽ ഉണ്ടാകുന്ന ഒരു സംഭവവും അതിനെ ഫിലിപ്പ് കുടുംബം എങ്ങനെ തരണം ചെയ്യുന്നു എന്ന രണ്ടാം പകുതിയും. കുഞ്ഞ് കുഞ്ഞ് തമാശകളിലൂടെ നമ്മളെ ആ കുടുംബത്തിലേക്ക് അടുപ്പിക്കുകയും പിന്നീട് നമ്മളെ കുറച്ച് കരയിപ്പിക്കുകയും അവസാനം നമ്മുടെ മനസ്സും ഹൃദയവും നിറയ്ക്കുകയും ഒരു ചെറു പുഞ്ചിരിയോടെ തീയറ്ററിൽ നിന്ന് ഇറങ്ങുകയും ചെയ്ത ചിത്രം. താരങ്ങളിൽ മുകേഷേട്ടൻ, മുന്നൂറാമത് സിനിമയായി ഒരു പെർഫക്റ്റ് സിനിമ തന്നെയാണ് ഫിലിപ്പ്സ് എന്നതിലൂടെ തിരഞ്ഞെടുത്തിരിക്കുന്നത്. ചില സീനിലെ മാനറിസങ്ങളൊക്കെ ഒരു രക്ഷയുമില്ലായിരുന്നു. ഇന്നസെൻ്റ് ചേട്ടൻ്റെ നഷ്ടമൊക്കെ മലയാള സിനിമക്ക് വലിയ നഷ്ടം തന്നെയാണ്. മുകേഷ് ഇന്നസെൻ്റ് കോംബോയിലെ കുറേ രംഗങ്ങൾ ചിരിപ്പിച്ചപ്പോൾ സെൻ്റി സീനുകൾ കണ്ണ് നനയിക്കുകയും ചെയ്തു. ![](https://cdn.boolokam.com/articles/2023/12/DDDDDDF.jpg)നോബിൾ തൻ്റെ റോൾ ഭംഗിയായി. നവനി കാണാൻ നല്ല ക്യൂട്ടും കുറേ വ്യത്യസ്ത ഇമോഷൻസ് അവതരിപ്പിക്കേണ്ട കഥാപാത്രവുമായിരുന്നു. അതിൽ നവനി വിജയിച്ചിട്ടുണ്ട്. ക്വിൻ വിപിൻ ഇളയ കുട്ടിയായി നല്ല പ്രകടനമായിരുന്നു. സംവിധായകൻ ആൽഫ്രഡ് കുര്യൻ തൻ്റെ ജോലി കൃത്യമായി ചെയ്തിട്ടുണ്ട്. മാത്തുക്കുട്ടിയുമായി ചേർന്ന് എഴുതിയ മികച്ച തിരക്കഥ. ഗാനങ്ങൾ എല്ലാം മികച്ചത് തന്നെയാണ്. ഹിഷാമിൻ്റെ സംഗീതം നല്ലതായിരുന്നു. ഛായാഗ്രഹണവും നല്ലതായിരുന്നു. മൊത്തത്തിൽ തീയറ്ററിൽ കണ്ട് മനസ്സ് നിറഞ്ഞ് വരാൻ പറ്റിയ ഒരു സിനിമ. My rating: 9/10