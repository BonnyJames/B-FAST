---
author: Beaumaris
categories:
- Entertainment
comment_count: 0
date: 2023-05-02 13:01:40
draft: false
image: https://cdn.boolokam.com/articles/2023/05/dqdqff.jpg
like_count: 71994
share_count: 21287
tags:
- ambili
- ambili director
title: അമ്പിളി എന്ന സംവിധായകൻ
view_count: 1138681
---

**എഴുതിയത് : Subin Gk** മലയാള സിനിമയിലെ ഒരു പ്രശസ്ത സംവിധായകനാണ് അമ്പിളി. സ്വദേശം തൃശൂർ ജില്ലയിൽ ചെന്ത്രാപ്പിന്നി. അദ്ദേഹം ഒരു ചിത്രകാരനും കൂടി ആണ്. സ്റ്റിൽ ഫോട്ടോ ഗ്രാഫർ, കലാസംവിധായകൻ, മേക്കപ്പ്മാൻ, പോസ്റ്റർ ഡിസൈനർ തുടങ്ങിയ രംഗങ്ങളിലും സേവനം അനുഷ്ഠിച്ചിട്ടുണ്ട്. നാടകരംഗത്തു രംഗപട കലാകാരനായും അദ്ദേഹം പ്രവർത്തിച്ചിട്ടുണ്ട്.ആറാം ക്ലാസ്സിൽ പഠിക്കുമ്പോൾ നാട്ടിക കടപ്പുറത്തു കണ്ട ചെമ്മീന്റെ ഷൂട്ടിംഗ് അമ്പിളി എന്ന ബാലനെ വല്ലാതെ ആകർഷിച്ചു. സിനിമയുടെ എല്ലാം എല്ലാം ആയ ആള് സംവിധായകൻ ആണെന്ന് അന്നു അദ്ദേഹം തിരിച്ചറിഞ്ഞു. സത്യൻ, ഷീല, മധു, കൊട്ടാരക്കര ഇവരെക്കാളൊക്കെ അമ്പിളിയുടെ ശ്രദ്ധ ഉടക്കിയത് നിക്കറും ടീ ഷർട്ടും ധരിച്ചു സ്ഥിരമായി പൈപ്പ് വലിക്കുന്ന ബുൾഗാൻ താടിയുള്ള തടിയൻ വ്യക്തിയിലായിരുന്നു. അദ്ദേഹത്തിന്റെ പേര് രാമു കാര്യാട്ട് ആണെന്ന് പിന്നെയാണ് അമ്പിളിയ്ക്ക് അറിയാൻ സാധിച്ചത്. എസ്.എസ്.എൽ.സി പാസ്സായതിനു ശേഷം അമ്പിളി തൃശൂർ ഫൈൻ ആർട്സ് കോളേജിൽ ചേർന്നു. സ്കൂൾ യുവജനോത്സവങ്ങൾക്കു ചിത്രരചനക്ക് നിരവധി തവണ നേടിയ ഒന്നാം സമ്മാനങ്ങൾ ആയിരുന്നു ചേരാനുള്ള പ്രചോദനം. പി എൻ മേനോനും, ഭരതനും അവിടുത്തെ പൂർവ വിദ്യാർത്ഥികൾ ആയിരുന്നു എന്നറിഞ്ഞപ്പോൾ മനസ്സിലെ സിനിമ മോഹം വീണ്ടും ഒരു ലഹരിയായി പടരാൻ തുടങ്ങി. കോഴ്സ് കഴിഞ്ഞു ചിത്രങ്ങളുടെ ലോകത്ത് സ്വയം സല്ലപിച്ചു നിൽക്കുമ്പോഴാണ് 1971യിൽ രാമു കാര്യാട്ട് ലോകസഭ തിരഞ്ഞെടുപ്പിൽ സ്വതന്ത്ര സ്ഥാനാർഥി ആയി മത്സരിക്കുന്നത്. അദ്ദേഹത്തിന് വേണ്ടി പോസ്റ്റർ ഡിസൈൻ ചെയ്യുവാനുള്ള അവസരം അമ്പിളിക്ക് ഒരു സുഹൃത്ത് വഴി ലഭിക്കുന്നു. രണ്ടില ആയിരുന്നു ചിഹ്നം. അമ്പിളി വരച്ച ആ പോസ്റ്ററുകൾ രാമു കാര്യാട്ടിനെ വല്ലാതെ ആകർഷിച്ചു. തിരഞ്ഞെടുപ്പിൽ അദ്ദേഹം പരാജയപ്പെട്ടെങ്കിലും അദ്ദേഹവുമായി വളരെ വലിയ ഒരു ആത്മബന്ധം സ്രഷ്ടിക്കുവാൻ അമ്പിളിക്ക് സാധിച്ചു. പിന്നെ കുറെ നാൾ തൃശൂർ ഉള്ള ഉമ പ്രിന്റേഴ്‌സ് യിൽ അമ്പിളി ഡിസൈനർ ആയി ജോലി ചെയ്തു. ഈ കാലഘട്ടത്തിൽ പ്രശസ്ത നാടകകൃത്തായ കാലടി ഗോപിയുടെ പെരുമ്പാവൂർ നാടകശാലക്കാരുടെ നോട്ടീസുകൾ തയ്യാറാക്കിയിരുന്നത് അമ്പിളി ആയിരുന്നു. തുടർന്നു ആ നാടക സമിതിയുടെ രംഗപടങ്ങൾ ചെയ്യേണ്ട ഉത്തരവാദിത്തവും അദ്ദേഹം ഏറ്റെടുത്തു. ഈ കാലയളവിൽ തന്നെ ശ്രീമൂലനഗരം വിജയന്റെ "തുളസിത്തറ" എന്ന നാടകത്തിന്റെ കലാസംവിധാനവും അമ്പിളി നിർവഹിച്ചു. നാടകവുമായി ബന്ധപ്പെട്ട ഈ പ്രവർത്തനങ്ങൾക്കിടയിൽ അദ്ദേഹം സ്റ്റിൽ ഫോട്ടോഗ്രഫിയിലും കൈ വെച്ചു. രാമു കാര്യാട്ട് സംവിധാനം ചെയ്ത "നെല്ല്" എന്ന സിനിമയിലൂടെ അമ്പിളി ചലച്ചിത്ര രംഗത്തെത്തി. നെല്ല്, രാഗം, പല്ലവി എന്നീ ചിത്രങ്ങളുടെ പോസ്റ്റർ ഡിസൈൻ ചെയ്തു. തുടർന്നു പി ചന്ദ്രകുമാറിന്റെ 'സമയമായില്ല പോലും' എന്ന ചിത്രത്തിന്റെ സ്റ്റിൽ ഫോട്ടോഗ്രാഫർ ആയി പ്രവർത്തിക്കാൻ അമ്പിളിക്ക് അവസരം ലഭിച്ചു. അന്നു ചന്ദ്രകുമാറിന്റെ അസിസ്റ്റന്റ് ആയിരുന്ന തന്റെ നാട്ടുകാരൻ, സത്യൻ അന്തിക്കാടിന്റെ ശുപാർശയിൽ ആ ചിത്രത്തിന്റെ കലാസംവിധാനം കൂടി നിർവഹിക്കാൻ അമ്പിളിക്ക് സാധിച്ചു. പക്ഷെ നിർഭാഗ്യം എന്ന് പറയാം, നിർമ്മാതാവും സംവിധായകനുമായുണ്ടായ പിണക്കത്തിൽ ആ ചിത്രം ഉപേക്ഷിച്ചു ചന്ദ്രകുമാർ മടങ്ങി. അങ്ങനെ അമ്പിളിയുടെ ആദ്യ സിനിമ സംരംഭം പരാജയപ്പെടുകയുണ്ടായി. മാടമ്പ് കുഞ്ഞുകുട്ടൻ രചിച്ച് തൃപ്രയാർ സുകുമാരൻ സംവിധാനം ചെയ്ത "ഭ്രഷ്ട്" ആയിരുന്നു അമ്പിളി നിശ്ചലഛായാഗ്രാഹകനായി അരങ്ങേറ്റം കുറിച്ച ചിത്രം. എന്നാൽ ചുരുങ്ങിയ ദിവസങ്ങൾ കൊണ്ടു തന്നെ അമ്പിളിയുടെ ചിത്രരചനാപാടവം തിരിച്ചറിഞ്ഞ ചന്ദ്രകുമാർ തന്റെ അടുത്ത ചിത്രമായ "അസ്തമയ"ത്തിലേക്കു പോസ്റ്റർ ഡിസൈനും കലാസംവിധാനം നിർവഹിക്കാനും മധു സാറിന്റെ അടുത്ത് അമ്പിളിയെ നിർദേശിച്ചു. അസ്തമയത്തിനു വേണ്ടി അമ്പിളി തയ്യാറാക്കിയ പോസ്റ്ററുകൾ ഏറെ ശ്രദ്ധിക്കപ്പെട്ടു. തുടർന്നു ഉമ ആർട്സ് സ്റ്റുഡിയോ യുടെ 'പ്രഭാതസന്ധ്യ', 'ശുദ്ധികലശം', 'അർച്ചന ടീച്ചർ', 'ഗൃഹലക്ഷ്മി' തുടങ്ങിയ ചിത്രങ്ങളുടെ കലാസംവിധാനവും പോസ്റ്റർ ഡിസൈനും അമ്പിളി ചെയ്തു. ഓരോന്നും ഒന്നിനൊന്നു മെച്ചം ആയിരുന്നു. ശ്രീകുമാരൻ തമ്പിയുടെ 'ആക്രമണം', 'ഗാനം', പി ജി വിശ്വംഭരന്റെ 'കടത്ത്‌' എന്നീ ചിത്രങ്ങളുടെ ടൈറ്റിൽ പെയിന്റിംഗും അമ്പിളിയുടെ വക ആയിരുന്നു. ബാലചന്ദ്രമേനോന്റെ 'കലിക','വൈകി വന്ന വസന്തം', 'അണിയാത്ത വളകൾ', 'ഇഷ്ടമാണു പക്ഷേ..' തുടങ്ങി ഒട്ടേറെ ചിത്രങ്ങളിൽ കലാസംവിധായകനായി പ്രവർത്തിച്ചു.മിത്ര ഫിലിം മേക്കേഴ്‌സ് ന്റെ ബാനറിൽ സുഹൃത്ത് സൂര്യപ്രകാശ് നിർമ്മിച്ച "വീണപൂവ്" ആണ് അമ്പിളി സംവിധാനം ചെയ്ത ആദ്യ ചലച്ചിത്രം. 1983 ജനുവരി 21 നായിരുന്നു ചിത്രം പുറത്തിറങ്ങിയത്. ലളിതമായ ആഖ്യാന ശൈലിയിൽ ഉടലെടുത്ത "വീണപ്പൂവ്" ഏറെ ശ്രദ്ധിക്കപ്പെട്ടു. അമ്പിളി തന്നെ ആയിരുന്നു തിരക്കഥ. നെടുമുടി വേണു, ശങ്കർ മോഹൻ, ബാബു നമ്പൂതിരി,ബഹദൂർ, ഉമ, സുകുമാരി തുടങ്ങിയവരായിരുന്നു പ്രധാന താരങ്ങൾ. ശ്രീകുമാരൻ തമ്പി, മുല്ലനേഴി എന്നിവരുടെ വരികൾക്ക് വിദ്യാധരൻ മാഷ് ആയിരുന്നു സംഗീതം. "നഷ്ടസ്വർഗങ്ങളെ.. "എന്ന ഗാനം ഏറെ ശ്രദ്ധേയമായി. ശ്രീകുമാരൻ തമ്പിയുടെ ദുഃഖ ഗാനങ്ങളിൽ പ്രഥമസ്ഥാനം ഇന്നും ഈ ഗാനത്തിനുണ്ട്. വിദ്യാധരൻ മാസ്റ്ററുടെ ഹൃദയ ധമനികളെ ത്രസിപ്പിക്കുന്ന സംഗീതവും യേശുദാസിന്റെ അനുപമമായ ആലാപനവും ഈ ഗാനത്തിന് ചലച്ചിത്ര ഗാന ചരിത്രത്തിൽ ചിരപ്രതിഷ്ഠ നേടി കൊടുത്തു. ശ്രീകുമാരൻതമ്പി - വിദ്യാധരൻ കൂട്ടുകെട്ടിൽ പിറന്ന ഏക ചലച്ചിത്ര ഗാനം കൂടിയാണ് ഇത്. ![](https://cdn.boolokam.com/articles/2023/05/dqdqff.jpg)ഇന്ത്യൻ പനോരമയിലേക്കു അടൂർ ഗോപാലകൃഷ്ണന്റെ "എലിപ്പത്തായം", ഭരതന്റെ "ഓർമ്മക്കായി", അരവിന്ദന്റെ "ഒരിടത്ത്" എന്നീ ചിത്രങ്ങൾക്കൊപ്പം അമ്പിളിയുടെ "വീണപ്പൂവും" തിരഞ്ഞെടുക്കപ്പെട്ടു. ആദ്യ ചിത്രത്തിലൂടെ തന്നെ ചലച്ചിത്രത്തെ ഗൗരവമായി കാണുന്നവരുടെ നിരയിലേക്ക് അദ്ദേഹം ഉയർത്തപ്പെട്ടു. ടർക്കിഷ് ഫിലിം മേളയിലേക്കു മലയാളത്തിൽ നിന്നുള്ള അന്നത്തെ ഏക ചിത്രവും "വീണപ്പൂവ്" ആയിരുന്നു. "നഷ്ടസ്വർഗങ്ങളെ" കൂടാതെ വേറെയും 4 പാട്ടുകൾ ഉണ്ടായിരുന്നു വീണപ്പൂവിൽ.. അമ്പിളിയുടെ പ്രത്യേക നിർദ്ദേശ പ്രകാരമായിരുന്നു അതിലെ പുള്ളുവൻ പാട്ടു രീതിയിലെ ഗാനങ്ങൾ ചെയ്തത്... യേശുദാസിന്റെ പ്രത്യേക രീതിയിലുള്ള ആലാപനം ആയിരുന്നു "കന്നിമാസത്തിലെ ആയില്യം നാളില്" എന്ന ഗാനത്തിൽ. തോപ്പിൽ ആന്റോയുടെ "മാല വെപ്പാന്‍ വന്നിഹയെന്റെ മാരഴകരെ ഭര്‍ത്താവേ" എന്ന ഗാനവും ശ്രദ്ധിക്കപ്പെട്ടു. മാർക്കോസിന്റെ ശബ്ദം ആദ്യം കേട്ടത് ഈ ചിത്രത്തിലെ "ചെമ്പരത്തി കൺ തുറന്നു ചെമ്പുലരി വരുന്നേ" എന്ന ഗാനശകലത്തിൽ ആയിരുന്നു. ചിത്രത്തിലെ മറ്റൊരു ഗാനമായ "സ്വപ്നം കൊണ്ട് തുലാഭാരം" എന്ന ഗാനം ആലപിച്ചത് ജെൻസി ആയിരുന്നു. "മൗനരാഗം" ആയിരുന്നു അമ്പിളി സംവിധാനം നിർവഹിച്ച രണ്ടാമത്തെ ചിത്രം. 18-03-1983 നായിരുന്നു ചിത്രം റിലീസ് ആയത്. ശങ്കർ, ഷാനവാസ്‌, ശങ്കർ മോഹൻ, ഇന്നസെന്റ്, കാട്ടൂർ ബാലൻ, നളിനി, ഉമ, സുകുമാരി തുടങ്ങിയവരായിരുന്നു താരങ്ങൾ. ചിത്രത്തിലെ ഗാനരചന ശ്രീകുമാരൻ തമ്പിയും സംഗീതം യേശുദാസും നിർവഹിച്ചു. "ഗാനമേ ഉണരൂ", "ഹൃദയ സരോവരമുണർന്നു.." എന്നീ ഗാനങ്ങൾ എൺപ്പതുകളിലെ നിത്യഹരിത ഗാനങ്ങൾക്കൊപ്പം ചേർത്ത് വെയ്ക്കാവുന്ന സൃഷ്ടികൾ തന്നെയാണ്. അതെ വർഷം തന്നെ ചെയ്ത "അഷ്ടപതി"ക്കും നല്ല ചിത്രം എന്ന അഭിപ്രായം നേടാൻ സാധിച്ചു. പെരുമ്പടവം ശ്രീധരന്റെ നോവൽ സിനിമ ആക്കുകയായിരുന്നു.ഭരത് ഗോപി, ദേവൻ,ബാബു നമ്പൂതിരി,രവി മേനോൻ,പ്രേംജി,അടൂർ ഭാസി,ശ്രീമൂലനഗരം വിജയൻ,മേനക,ഉമ,സുകുമാരി തുടങ്ങിയവർ ആയിരുന്നു താരങ്ങൾ. ദേവന്റെ ആദ്യ ചിത്രം കൂടി ആയിരുന്നു ഇത്. വിദ്യാധരൻ മാഷ് തന്നെ ആയിരുന്നു സംഗീതം. "വിണ്ണിൻ്റെ വിരിമാറിൽ..." വിദ്യാധരൻ മാസ്റ്ററുടെ എക്കാലത്തെയും ക്ലാസ് പാട്ടുകളിൽ ഒന്നാണ്. സ്വതന്ത്ര സംവിധായകൻ ആയ വർഷം തന്നെ മൂന്നു ചിത്രങ്ങൾ സംവിധാനം ചെയ്ത ഏക സംവിധായകൻ ഒരു പക്ഷെ അമ്പിളി ആയിരിക്കാം. എന്നാൽ ആ ഒരു തുടർച്ച പിന്നീടുള്ള വർഷങ്ങളിൽ അദ്ദേഹത്തിൽ നിന്നും ഉണ്ടായില്ല. തുടർന്നു സ്വന്തം ശാരിക, സീൻ നമ്പർ 7 എന്നീ ചിത്രങ്ങളും അമ്പിളി സംവിധാനം ചെയ്തു. കണ്ടവരുടെ നല്ല അഭിപ്രായം കൊണ്ടു മാത്രം ഒരു സംവിധായകന് നിലനിൽക്കാൻ സാധിക്കില്ല എന്ന് അമ്പിളി തിരിച്ചറിഞ്ഞു. മൗനരാഗം, സ്വന്തം ശാരിക തുടങ്ങിയ ചിത്രങ്ങളിൽ ശങ്കർ മോഹന് വേണ്ടി ഡബ്ബ് ചെയ്തതും അമ്പിളി ആയിരുന്നു.ആറു വർഷത്തെ ഇടവേളയ്ക്കു ശേഷം 1991യിൽ ശുദ്ധ ഹാസ്യലൈനിൽ "ഗാനമേള" എന്ന ചിത്രം നിർമിച്ചു സംവിധാനം ചെയ്തു. കഥയും തിരക്കഥയും സംഭാഷണവും ജഗദീഷ് ആയിരുന്നു. മുകേഷ്,സിദ്ദിക്ക്,മണിയൻപിള്ള രാജു,ഇന്നസെന്റ്,ജഗതി ശ്രീകുമാർ, മാള അരവിന്ദൻ,ജഗദീഷ്, ഇടവേള ബാബു, കുഞ്ചൻ,ജഗന്നാഥ വർമ്മ,ഗീത വിജയൻ, മീന,തൃശൂർ എൽസി,സൗമിനി തുടങ്ങിയവരായിരുന്നു താരങ്ങൾ. കൈതപ്രം, ശശി ചിറ്റഞ്ഞൂർ എന്നിവരുടെ വരികൾക്ക് രവീന്ദ്രൻ, ജെറി അമൽദേവ്, എ ടി ഉമ്മർ എന്നിവർ ചേർന്നായിരുന്നു സംഗീതം നൽകിയത്. എല്ലാ ഗാനങ്ങളും ഹിറ്റ്‌ ആയിരുന്നു. പടം നന്നായി ഓടി എങ്കിലും ലാഭം വിതരണക്കാരന്റെ പോക്കറ്റ് മാത്രമേ വീർപ്പിച്ചുള്ളു. അതേ വർഷം തന്നെ "ഈഗിൾ" എന്ന സസ്പെൻസ് ത്രില്ലറിനും അമ്പിളി രൂപം നൽകി. പി സുകുമാർ,രാംരാജ്, കുതിരവട്ടം പപ്പു, ഇന്നസെന്റ്, ബാലകൃഷ്ണപ്പിള്ള, പൂനം ദാസ് ഗുപ്ത, നിഷ എന്നിവരായിരുന്നു താരങ്ങൾ. പിൽക്കാലത്തു പ്രശസ്തനായ നടൻ ബിജുമേനോൻ ആദ്യമായി മുഖം കാണിച്ചത് ഈ ചിത്രത്തിൽ ആണ്. പിന്നീട് പുറത്തു വന്ന അമ്പിളിയുടെ ചിത്രം "സമുദായം" ആയിരുന്നു. ശ്രീമൂലനഗരം വിജയൻറെ കഥയ്ക്ക് രവികൃഷ്ണൻ ആയിരുന്നു തിരക്കഥയും സംഭാഷണവും രചിച്ചത്. കലാഭവൻ മണി എന്ന അനുഗ്രഹീത കലാകാരന്റെ ആദ്യ ചിത്രം ആയിരുന്നു സമുദായം. തന്നെ സിനിമയുടെ ലോകത്തേക്ക് കൈപിടിച്ചു ഉയർത്തിയ അമ്പിളി എന്ന സംവിധായകനാട് ഉള്ള ബഹുമാനവും സ്നേഹവും എന്നും മണിയുടെ വാക്കുകളിൽ പ്രകടമായിരുന്നു. മുരളി മേനോൻ, മധു, അശോകൻ, ബൈജു, മാള അരവിന്ദൻ, എൻ എഫ് വർഗീസ്, ബിജു മേനോൻ, ഇടവേള ബാബു, മാമുക്കോയ, അബൂബക്കർ, ജഗന്നാഥ വർമ്മ, വെണ്മണി വിഷ്ണു, മാതു, വിന്ദുജ മേനോൻ, കെ പി എ സി ലളിത,ഫിലോമിന തുടങ്ങിയവർ ആയിരുന്നു മറ്റു അഭിനേതാക്കൾ. ഓ.എൻ.വി,പി ഭാസ്കരൻ - ദേവരാജൻ ടീമിൻ്റെ ഗാനങ്ങളായിരുന്നു ചിത്രത്തിൻ്റെ മുഖ്യ ആകർഷണം. കാലം മാറിയാലും ദേവരാജ സംഗീതത്തിൻ്റെ പ്രൗഡി കുറയില്ലായെന്ന് തെളിയിക്കുന്ന ഗാനങ്ങളായിരുന്നു യേശുദാസും ചിത്രയും പാടിയ "അലയുമെൻ പ്രീയതര മോഹങ്ങളും", "ആനന്ദ ഹേമന്ത സന്ധ്യകളേയും". എയിഡ്സ് ബോധവത്ക്കരണവുമായി ബന്ധപ്പെട്ട് അമ്പിളി സംവിധാനം ചെയ്ത സിനിമയായിരുന്നു "കുരുതിപ്പൂക്കൾ". സോമൻ കൊടകരയുടെ ആയിരുന്നു സ്ക്രിപ്റ്റ്. ചിത്രത്തിലെ അഭിനയത്തിന് മാസ്റ്റർ മുന്ന സലാമിന് 1999 യിലെ മികച്ച ബാലതാരത്തിനുള്ള സംസ്ഥാന അവാർഡ് ലഭിച്ചിരുന്നു. ബേബി രമ്യ, ജോസ് എം വി, ടൈറ്റസ് എബ്രഹാം, ഒറ്റപ്പാലം പപ്പൻ തുടങ്ങിയവർ ആയിരുന്നു മറ്റു വേഷങ്ങൾ ചെയ്തത്. ചാലക്കുടിയിൽ ആയിരുന്നു ചിത്രീകരണം. അവസാനമായി അമ്പിളിയുടെ സംവിധാനത്തിൽ പുറത്തിറങ്ങിയ ചിത്രം ആണ് ചാമന്റെ കബനി. പ്രശസ്ത നടൻ മാള അരവിന്ദന്റെ അവസാന ചിത്രം ആയിരുന്നു ചാമന്റെ കബനി. 110 വയസുള്ള ആദിവാസി മൂപ്പനായിട്ട് ആണ് അദ്ദേഹം അഭിനയിച്ചത്. 2001 യിൽ ചിത്രീകരണം പൂർത്തിയായ ചിത്രം റിലീസ് ചെയ്യുന്നത് 2015 ലാണ്‌.അമ്പിളിയുടെ ഭാര്യ - ഷീല രണ്ടു മക്കൾ - അയിഷ മരിയ, രാഹുൽ തടത്തിൽ .അമ്പിളി ഇപ്പോൾ ചിത്രരചനയിലാണ് ശ്രദ്ധ കേന്ദ്രീകരിച്ചിരിക്കുന്നത്. മാർച്ച്‌ മാസത്തിൽ അദ്ദേഹം ഫോർട്ട് കൊച്ചിയിൽ ഒരു പെയിൻ്റിംഗ് എക്സിബിഷൻ നടത്തിയിരുന്നു. ഇനിയും ഈ കഴിവുറ്റ സംവിധായകനിൽ നിന്നും ഒരു പിടി നല്ല ചിത്രങ്ങൾ ലഭിക്കും എന്ന പ്രതീക്ഷയോടെ.