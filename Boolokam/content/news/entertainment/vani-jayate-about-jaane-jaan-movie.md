---
author: Beaumaris
categories:
- Entertainment
comment_count: 0
date: 2023-09-22 07:34:33
draft: false
image: https://cdn.boolokam.com/articles/2023/09/dddfff-2-1.jpg
like_count: 56266
share_count: 34056
tags:
- jaane jaan movie
- kareena kapoor
title: കരീന എന്ന ഗ്ലാമറസ് സ്റ്റാറിന് വഴങ്ങുന്നതായിരുന്നില്ല നിസ്സഹായയും ഭയചകിതയും
  ദുർബലയുമായ ഒരു സിംഗിൾ മദറിന്റെ വേഷം
view_count: 2076430
---

**ജാനെ ജാൻ** **(തുടർന്ന് വായിക്കുമ്പോൾ ചില സ്‌പോയ്‌ലറുകൾ ഉണ്ടെന്ന് ഓർമ്മ വെയ്ക്കുക)** **Vani Jayate** കെയ്‌ഗോ ഹിഗാഷിനോയുടെ ഒരു നോവലാണ് ദി ഡിവോഷൻ ഓഫ് സസ്പെന്റ് x. ജപ്പാനിലെ ഏറ്റവും ആദരണീയരായ എഴുത്തുകാരിൽ ഒരാളായ അദ്ദേഹം ഒരു കാലത്ത് ജപ്പാനിലെ മിസ്റ്ററി എഴുത്തുകാർക്കിടയിൽ കിരീടം വെക്കാത്ത ആളായിരുന്നു. ബീഹാരിയായ ഒരു സുഹൃത്താണ് എന്നെ കെയ്‌ഗോയുടെ പുസ്തകങ്ങളെ പരിചയപ്പെടുത്തയത്. ഇതേ സീരീസിൽ ഡിറ്റക്ടീവ് ഗലീലിയോ അടക്കം വേറെയും പുസ്തകങ്ങളുണ്ട്. ദി ഡിവോഷൻ ഓഫ് സസ്പെന്റ് x ഇവിടെ പോപ്പുലർ ആവുന്നത് ദൃശ്യം ഇറങ്ങിയതിന് ശേഷമാണ്. പലരും രണ്ടും തമ്മിലുള്ള സാമ്യങ്ങൾ സൂചിപ്പിച്ച് കൊണ്ട് പറയുന്നത് കേട്ടിട്ടുണ്ട്. പക്ഷെ എന്നെ സംബന്ധിച്ചേടത്തോളം ബേസിക്ക് പ്ലോട്ടിലുള്ള വിദൂരമായ സാദൃശ്യം ഒഴിവാക്കിയാൽ രണ്ടും തികച്ചും വ്യത്യസ്തമായ ക്രാഫ്റ്റുകൾ ആണെന്ന് കരുതുന്നു. അതിനെ അടിസ്ഥാനമാക്കി കഹാനിയടക്കമുള്ള നിരവധി മികച്ച സിനിമകൾ സമ്മാനിച്ച സുജോയ് ഘോഷ് നെറ്ഫ്ലിക്സിന് വേണ്ടി ഒരു സിനിമ ഒരുക്കുന്നു എന്നത് ഒരു പാട് പ്രതീക്ഷകൾ നൽകിയിരുന്ന ഒന്നാണ്. ദോഷം പറയരുതല്ലോ ജാനേ ജാൻ കണ്ടിരിക്കാവുന്ന ഒരു സിനിമയാണ്. ഒന്നുകൂടി ശ്രദ്ധിച്ചിരുന്നേൽ അതിലുമേറെ എത്രയോ മികച്ച കാഴ്ച്ചാനുഭവം നൽകാൻ കഴിയുന്ന ഒരു മെറ്റേറിയൽ നോവലിൽ ഉണ്ടായിരുന്നു. ഇതിന്റെ പ്രശ്നം എന്ന് പറഞ്ഞത് കരീന കപൂറിനെ മായ ഡിസൂസ എന്ന കേന്ദ്ര കഥാപാത്രമായി കാസ്‌റ്റ് ചെയ്തതിൽ സുജോയ് ഘോഷിന് വന്ന പിഴവാണ്. കരീന എന്ന ഗ്ലാമറസ് സ്റ്റാറിന് വഴങ്ങുന്നതായിരുന്നില്ല നിസ്സഹായയായ, ഭയചകിതയായ, അതെ സമയം ദുർബലയുമായ ഒരു സിംഗിൾ മദറിന്റെ വേഷം. നമ്മുടെ സൂപ്പർ സ്റ്റാറുകളുടെ സിനിമകളിലെ ചില പുകഴ്ത്തുകാരെ പോലെ ഇടയ്ക്കിടയ്ക്ക് സഹകഥാപാത്രങ്ങളെക്കൊണ്ട് "ഷീ ഈസ് ഹോട്ട്" എന്ന് ആവർത്തിച്ചു പറയിപ്പിക്കേണ്ടി വരുന്ന ഒരു അവസ്ഥ തന്നെ ഉണ്ടാവുന്നുണ്ട്. അത്തരം ഒരു അവസ്ഥയിൽ കൂടി കടന്നു പോവുന്ന ഒരു സ്ത്രീയുടെ വിഹ്വലതയും, അപരിചിതനായ ഒരു അയല്പക്കക്കാരന്റെ സഹായം തേടേണ്ടി വരുന്ന നിസ്സഹായാവസ്ഥയും ഒന്നും അഭിനയിച്ച് പ്രതിഫലിപ്പിക്കാൻ കരീനയ്ക്ക് കഴിയുന്നില്ല. അവർക്ക് ഏത് പ്രതിസന്ധിയും ഏറെയും സമചിത്തതയോടെ പെരുമാറുന്ന സ്വയം കൈകാര്യം ചെയ്യാൻ പ്രാപ്തിയുണ്ടെന്ന് തോന്നിപ്പിക്കുന്ന ഭാവങ്ങളും ശരീരഭാഷയുമാണ്. വിദ്യാ ബാലനെപ്പോലെയുള്ള ഒരു നടിയുടെ കയ്യിൽ ഈ റോൾ കൂടുതൽ ഒതുക്കത്തോടെ ഇരുന്നേനെ. ![](https://cdn.boolokam.com/articles/2023/09/dddfff-2-1.jpg)അതെ സമയം ജയ്ദീപ് അലാവത്ത് ആകട്ടെ, അതിശയിപ്പിക്കുന്ന പ്രകടനമാണ്. അദ്ദേഹത്തിന്റെ മുൻ വേഷങ്ങളിൽ നിന്നൊക്കെ വ്യത്യസ്തമായി നരേൻ എന്ന ടീച്ചറുടെ വേഷം തന്റെ അണ്ടർ സ്റ്റേറ്റഡ്‌ ആയ പ്രകടനത്തിലൂടെ വേറൊരു തലത്തിലേക്ക് എത്തിച്ചിട്ടുണ്ട്. തുടക്കത്തിലേ ഒക്ക്വേർഡ്നെസ്സ് തോന്നിപ്പിക്കുന്ന പെരുമാറ്റ രീതിയിൽ നിന്നും സോഫ്റ്റ് ആയും സമചിത്തതയോടെയും വിഷയത്തിൽ ഇടപെടുന്ന ടീച്ചർ അദ്ദേഹം തികഞ്ഞ കയ്യൊതുക്കത്തോടെ പകർത്തിയിട്ടുണ്ട്. കുട്ടികൾ പരീക്ഷാപേപ്പറിനെക്കുറിച്ച് പരാതിപ്പെടുന്ന ആ രംഗത്തിൽ ഒഴിച്ച് പൊതുവെ ടീച്ചറുടെ കഥാപാത്രത്തെ സുജോയ് നല്ല രീതിയിൽ ഡെവലപ്പ് ചെയ്തിട്ടുമുണ്ട്. അന്വേഷണോദ്യോഗസ്ഥനായ കരൺ എന്ന കഥാപാത്രം, വിജയ് വർമ്മയുടെ സ്വതസിദ്ധമായ ചാമിങ് ആയ ഭാവാവാഹാദികൾ കൊണ്ട്, അദ്ദേഹത്തിന്റെ കയ്യിൽ ഭദ്രമാണ്. എന്നാൽ അതെ സമയം ആ കഥാപാത്രത്തെ ഒരൽപം നെഗറ്റിവ് ഷെയ്ഡ്‌സ് ഒക്കെയുള്ള രീതിയിൽ ഡെവലപ്പ് ചെയ്യാതെ പോയി. ![](https://cdn.boolokam.com/articles/2023/09/dddddddd.webp)ജാനേ ജാന്റെ ഒരു പ്രശ്നം എന്താണെന്ന് വെച്ചാൽ ഈ ഒരു അവസ്ഥയിലൂടെ കടന്നു പോവുന്ന ഒരു സ്ത്രീയോട് പ്രേക്ഷകർക്ക് അനുതാപം തോന്നുന്ന വിധത്തിൽ ആ കഥാപാത്രത്തെ ഡിഫൈൻ ചെയ്യുന്നതിൽ വന്ന പാളിച്ചയാണ്. ഭർത്താവായി എത്തുന്ന സൗരഭ് സച്‌ദേവയുടെ കഥാപാത്രത്തെ മായ കൊല്ലുന്ന ആ രംഗത്തിൽ, ശരിക്കും നിവൃത്തികേട്‌ കൊണ്ട് വരുന്ന കയ്യബദ്ധത്തെക്കാൾ ഏറെ, കരുതിക്കൂട്ടി ചെയ്യുന്ന ഒരു കൊലപാതകം പോലെ തോന്നിപ്പിക്കുന്ന തരത്തിലാണ് എടുത്തിരിക്കുന്നത്. ദൃശ്യത്തിന്റെ മർമ്മം തന്നെ അതാണ്. അറിയാതെ വന്ന കൈപ്പിഴയാണ് ആ ക്രൈം എന്ന് മനസ്സിലാക്കി അവരെ രക്ഷിക്കാൻ ശ്രമിക്കുന്നതിൽ പ്രേക്ഷകർക്ക് കൂടുതൽ എമ്പതി തോന്നുമായിരുന്നു. വലിയൊരളവ് വരെ കരീന എന്ന സ്റ്റാറിനെ ഉൾപ്പെടുത്താൻ സുജോയ് ഘോഷ് ശ്രമിച്ചത് കൊണ്ടാണ് അങ്ങിനെ സംഭവിക്കുന്നത്. വിജയ് വർമ്മയുടെ കഥാപാത്രത്തെ ഒരു ഇൻവെസ്റിഗേറ്റാരേക്കാൾ ഏറെ ഒരു റൊമാന്റിക്ക് ഫീൽ കൊണ്ടുവരാൻ ശ്രമിച്ചതും കരൺ വരുന്ന രംഗങ്ങൾക്കും കൂടുതൽ പിരിമുറുക്കം നൽകാനും കഴയാതെ പോയി. https://youtu.be/GHX6yT9Lxfo ബിൽഡ് അപ്പിന് കുറച്ചുകൂടി സമയം കൊടുക്കാൻ തിരക്കഥയിൽ ശ്രദ്ധവെയ്‌ക്കേണ്ടതായിരുന്നു. അവസാനമായി കൊണ്ട് വന്ന ട്വിസ്റ്റും എന്തിനോ വേണ്ടി നടത്തിയ ഒരു പാഴ്ശ്രമം പോലെ തോന്നിപ്പിച്ചു. ആ ഒരു അന്ത്യം നിരാശപ്പെടുത്തുന്നതുമായിരുന്നു. ഏതായാലും കാലിപോങ്ങിന്റെ ഭൂപ്രകൃതിയും തണുപ്പുറഞ്ഞ ആ ഒരു ഫീലുമൊക്കെ ദൃശ്യങ്ങളിൽ പകർത്തി വെയ്ക്കാൻ കഴിഞ്ഞിട്ടുണ്ട്. ഇങ്ങനെയൊക്കെ പറയുമ്പോഴും കൂടുതൽ പ്രതീക്ഷകൾ ഇല്ലാതെ സമീപിച്ചാൽ തൃപ്തികരമായി തോന്നാവുന്ന ഒരു ചലച്ചിത്രാനുഭവം കൂടിയാണ് ജാനേ ജാൻ. നെറ്റ്ഫ്ലിക്സിൽ സ്ട്രീം ചെയ്യുന്നുണ്ട്.