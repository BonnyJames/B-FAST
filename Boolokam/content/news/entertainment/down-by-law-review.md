---
author: Beaumaris
categories:
- Entertainment
comment_count: 0
date: 2023-09-29 14:19:56
draft: false
image: https://cdn.boolokam.com/articles/2023/09/xaassss.jpg
like_count: 53552
share_count: 23457
tags:
- down by law
- movie review
title: വളരെ വ്യത്യസ്തമായ ഒരു കോമഡി ജയിൽ ഭേദനം അവതരിപ്പിക്കുന്ന സിനിമയാണ് 'ഡൗൺ ബൈ ലോ'
view_count: 1091652
---

**Balachandran Chirammal** **ഡൗൺ ബൈ ലോ** ജയിൽ ഭേദനത്തിൻറെ കഥകൾ പറയുന്ന നിരവധി സിനിമകളുണ്ട്. അവയിൽ വിജയിക്കുന്നവരുടെയും പരാജയപ്പെടുന്നവരുടേതും കഥകളുണ്ട്, വാണിജ്യ സിനിമയും വാണിജ്യേതര സിനിമകളുമുണ്ട്. വിശ്വപ്രസിദ്ധമായതും ആരും അധികം ശ്രദ്ധിക്കാതെ പോയവയുമുണ്ട്.1994 ലെ ഫ്രാങ്ക് ഡാരാബോണ്ടിൻറെ പ്രസിദ്ധമായ “ഷോഷേങ്ക് റിഡമ്പ്ഷൻ “, 1963 ലെ ജോൺ സ്റ്റർജസ്സിൻറെ “ദ ഗ്രേറ്റ് എസ്കേപ്പ്”, ജാക്വസ് ബെക്കെറിൻറെ :ദ ഹോൾ”, ഫ്രാങ്ക്ലിൻ ഷാഫ്നറുടെ : പാപ്പിയോൺ”, തുടങ്ങിയ എക്കാലത്തെയും മികച്ച സിനിമകളായി കൊണ്ടാടപ്പെട്ടവയാണ്. ഇവയൊക്കെ ത്രില്ലറുകളാണ്. ഇതിലെ ഓരോ കഥാപാത്രങ്ങളും അതിസാഹസികമായി ജയിൽ ഭേദിക്കുകയും ചിലർ രക്ഷപ്പെടുകയും ചിലർ പിടിക്കപ്പെടുകയും ചിലർ കൊല്ലപ്പെടുകയും ഒക്കെ ചെയ്തവരാണ്. എന്നാൽ ഇവയിൽ നിന്നൊക്കെ വ്യത്യസ്തമായ ഒരു കോമഡി ജയിൽ ഭേദനം അവതരിപ്പിക്കുന്ന സിനിമയാണ് അമേരിക്കൻ സംവിധായകനായ ജിം ജാർമുഷ് സംവിധാനം ചെയ്ത “ഡൗൺ ബൈ ലോ (1986)”. വളരെ കുറച്ച് സിനിമകൾ മാത്രമേ ജാർമുഷ് സംവിധാനം ചെയ്തിട്ടുള്ളൂ. അവയിൽ മിക്കതും മികവുള്ള സിനിമകളാണ്. കാനിലും IFFR ലും അടക്കം നിരവധി മേളകളിൽ അദ്ദേഹത്തിന് അവാർഡുകൾ ലഭിച്ചിട്ടുണ്ട്, ഡൗൺ ബൈ ലോയുടെ മറ്റൊരു പ്രത്യേകത സുപ്രസിദ്ധ സംവിധായകനും അഭിനേതാവുമായ റോബെർടോ ബെനീനിയുടെ സാന്നിധ്യമാണ്. വളരെ പ്രധാനപ്പെട്ട ഒരു റോളിൽ അദ്ദേഹവും ഗസ്റ്റ് റോളിൽ അദ്ദേഹത്തിൻറെ ഭാര്യ നിക്കോലേറ്റയും അവരുടെ സ്വന്തം പേരിൽ ഇതിൽ പ്രത്യക്ഷപ്പെടുന്നുണ്ട്. ![](https://cdn.boolokam.com/articles/2023/09/xaassss.jpg) വഞ്ചിക്കപ്പെട്ട് ജയിലിലടക്കപ്പെട്ട നിരപരാധികളായ സാക്കും ജാക്കും ഒരേ മുറിയിലാണ് എത്തിപ്പെടുന്നത്. അവർ അതിന് മുൻപ് പരസ്പരം അറിയുമായിരുന്നില്ല. അതേ സെല്ലിൽ തന്നെ റോബെർടോയും എത്തുന്നു. മൂന്ന് പേരും ജയിലിൽ നിന്ന് ഒട്ടും സാഹസികമാല്ലാതെ രക്ഷപ്പെടുന്നതും അനന്തര സംഭവങ്ങളുമാണ് നർമത്തിൽ പൊതിഞ്ഞ് ജിം ജാർമുഷ് നമുക്ക് തരുന്നത്. ഒറ്റ മിനുട്ട് പോലും നമ്മെ വിരസതയിലേക്ക് നയിക്കാതെ 107 മിനുട്ട് നേരം പിടിച്ച് നിർത്തുന്ന സിനിമയിൽ മനോഹരമായ പാട്ടുകളുടെ അകമ്പടിയുമുണ്ട്. 

##### **Full movie link > <https://youtu.be/jnBLG2yn_ac>**