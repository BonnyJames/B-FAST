---
author: Beaumaris
categories:
- Entertainment
comment_count: 0
date: 2022-09-16 06:35:45
draft: false
image: https://cdn.boolokam.com/articles/2022/09/fww-122rrr.jpg
like_count: 39788
share_count: 12155
tags:
- actress
- Bhavana
- Featured
title: ഞങ്ങൾ ജോലിചെയ്ത ജ്വല്ലറിയിൽ റിസപ്‌ഷനിസ്റ്റായിരുന്ന പുഷ്പ ചേച്ചിയുടെ മകൾ സിനിമയിലെത്തിയ
  കഥ, അഗ്നിപരീക്ഷണങ്ങളുടെ കഥ
view_count: 854477
---

**സുരഭി ഫൈസൽ** സ്പെൻസർ കുടുംബത്തിൽ ഡയാന ജനിച്ചപ്പോൾ ഒരു ജ്യോതിഷി പ്രവചിച്ചത്രെ. ഈ കുട്ടി ഭാവിയിൽ ബ്രിട്ടീഷ് രാജകുടുംബത്തിൽ ചെന്നുചേരുമെന്ന്. ഡയാനയുടെ അമ്മ വെറുതെയിരുന്നില്ല. അവളെ രാജകുമാരൻ പഠിക്കുന്ന സ്കൂളിൽതന്നെ ചേർത്തുപഠിപ്പിച്ചു. അവർ തമ്മിൽ കണ്ടുമുട്ടാനുള്ള അവസരങ്ങളുണ്ടായി. പിന്നീടുണ്ടായത് കാലം കുറിച്ചുവെച്ച ചരിത്രം. ഈയിടെ കണ്ട ഒരു ആർട്ടിക്കിളിലെ ഈ ഭാഗം വായിച്ചപ്പോൾ എനിക്ക് ഓർമ്മവന്നത് മറ്റൊരു കഥയാണ്. . തൃശ്ശൂർ സിറ്റിസെന്ററിലെ ഗോൾഡുപാർക്ക് ജ്വല്ലറിയിൽ ജോലിചെയ്യുമ്പോൾ ഞങ്ങളുടെ റിസപ്ഷനിസ്റ്റായി ഒരു ചേച്ചിയുണ്ടായിരുന്നു. നീണ്ടുവെളുത്തുകൊലുന്നനെയുള്ള ഒരു സുന്ദരിച്ചേച്ചി. പേര് പുഷ്പ. പെൺകുട്ടികൾ മാത്രമുള്ള കോളേജിലേക്ക് പഠിക്കാൻ വരുന്ന ഒരേയൊരു ആൺതരിയായ പൃഥ്വിരാജിന്റെ കഥാപാത്രംപോലെ ഞങ്ങൾ നാൽപ്പതു സ്വർണാഭരണങ്ങൾക്കിടയിലെ ഒരേയൊരു വജ്രമായിരുന്നു അവർ. ജ്വല്ലറിയിൽ സ്വർണ്ണമെടുക്കാൻ വരുന്നവരിൽ ഭൂരിഭാഗവും സ്ത്രീകളാണെങ്കിലും വിൽക്കുന്നത് കൂടുതലും പുരുഷന്മാരായിരുന്നു. അത് എന്താണങ്ങിനെയെന്ന് അവിടെ ജോലിചെയ്തിരുന്ന അഞ്ചര വർഷവും ചിന്തിച്ചിട്ടുണ്ട്. പക്ഷേ, ഒരു ഉത്തരം കിട്ടിയില്ല. കാലംമാറി, ഇപ്പോൾ ജ്വല്ലറികളിൽ അനേകം സ്ത്രീരത്നങ്ങൾ ജോലിചെയ്യുന്നതിനാൽ ചോദ്യത്തിന്റെ പ്രസക്തി നഷ്ടപ്പെടുകയും ചെയ്തു. ‘ഇത്രയും ആണുങ്ങളുടെ ഇടയിൽ ജീവിച്ചുപോകണമല്ലോ’ എന്നുകരുതിയാവണം, പൊതുവേ ശരീരത്തിന്റെ ഒരിഞ്ചുപോലും പുറത്തേക്ക് കാണാത്ത രീതിയിലാണ് പുഷ്പേച്ചി സാരി ധരിച്ചിരുന്നത്. ഉയരക്കൂടുതലുള്ള അവർ സാരി കയറ്റിയുടുക്കുന്നതിനാൽ കീഴ്ഭാഗം നെരിയാണിക്കുംമേലെയാണ് കയറിക്കിടക്കുക. വെള്ളപ്പൊക്കമുള്ളിടത്ത് നടക്കുന്നതുപോലെ സാരിപ്പൊക്കിപ്പിടിക്കകൂടി ചെയ്യുമ്പോൾ മൌലവിമാർ മുണ്ടുടുക്കുന്നതുപോലെയെന്ന് ഞങ്ങളുടെ സൂപ്പർവൈസർ വാസുവേട്ടൻ കളിയാക്കി പറയാറുണ്ടായിരുന്നു. ചേച്ചിയുടെ ഭർത്താവ് ബാലചന്ദ്രൻ ഫോട്ടോഗ്രാഫറായിരുന്നു. അവർക്ക് രണ്ട് മക്കൾ. സുമുഖനായ ജയദേവനും സുന്ദരിയായ കാർത്തികയും. സ്കൂൾ കഴിഞ്ഞാൽ ചില വൈകുന്നേരങ്ങളിൽ അമ്മയെ കാണാനായി മക്കൾ കടയിലേയ്ക്കെത്തും. സുസ്മേരവദനനായ മിതഭാഷിയായിരുന്നു ജയദേവൻ. എന്നാൽ കാർത്തു അങ്ങിനെയായിരുന്നില്ല. ഒരു കിലുക്കാംപ്പെട്ടി. ചെവിതലകേൾപ്പിക്കാതെ കലപില സംസാരിച്ചുകൊണ്ടിരിക്കും അതിനിടയിൽ പലതവണ പൊട്ടിച്ചിരിക്കുന്നുമുണ്ടാവും. കാർത്തുവിനെ അവളുടെ കളിചിരികളെ ഞങ്ങൾക്കും ഞങ്ങളുടെ മുതലാളിമാർക്കും ഏറെ ഇഷ്ടമായിരുന്നു. എന്നാൽ ജയദേവനെ ചൂണ്ടി അളിയനാണെന്നും കാർത്തുവിനെ ചൂണ്ടി തന്റെ പെണ്ണാണെന്നുമൊക്കെ പറഞ്ഞ് പരസ്പരം അവകാശവാദം ഉന്നയിക്കുമായിരുന്ന രണ്ട് സെയിത്സ്മാന്മാരുണ്ടായിരുന്നു കടയിൽ. രണ്ടുപേരും ഇതിന്റെ പേരിൽ കശപിശയും ഉന്തുംതള്ളുംവരെ ഉണ്ടായിട്ടുണ്ട്. പാവം കാത്തു, അവൾമാത്രം ഇതൊന്നുമറിഞ്ഞില്ല. ഈ കശപിശകൾ മുതലാളിമാർ അറിഞ്ഞതോടെ പുഷ്പേച്ചി കാർത്തൂന്റെ കടയിലേക്കുള്ള വരവ് നിയന്ത്രിക്കുകയും ചെയ്തു. ![](https://cdn.boolokam.com/articles/2022/09/fww-122rrr.jpg)സാമ്പത്തികമായി അത്രയ്ക്ക് മെച്ചമല്ലാത്ത സാഹചര്യത്തിൽ താമസിച്ചിരുന്ന അവരുടെ ആഗ്രഹം മകളെ ഒരു സിനിമാനടിയാക്കുക എന്നതായിരുന്നു. പതിനാറു വയസ്സിനുശേഷം ഈ കുട്ടി ഐശ്വര്യങ്ങൾ കൊണ്ടുവരുമെന്ന് അവളുടെ ജാതകത്തിൽ എഴുതപ്പെട്ടിട്ടുണ്ടായിരുന്നുവത്രെ. ആ മാതാപിതാക്കളും വെറുതെയിരുന്നില്ല. മകളെ നൃത്തം അഭ്യസിപ്പിച്ചു. മോഡലിംഗിലും സ്റ്റേജ് ഷോകളിലും സിനിമാറ്റിക് ഡാൻസുകളിലും സജീവമായി പങ്കെടുപ്പിച്ചു. ‘എന്റെ മോള് ഏതെങ്കിലും ഒരു സിനിമയിൽ അഭിനയിച്ചാൽ പിന്നെ ഞങ്ങൾ രക്ഷപ്പെടില്ലേ ഫൈസലേ’ എന്ന ചേച്ചിയുടെ ചോദ്യം ഇന്നും കാതിൽ മുഴങ്ങുന്നു. നിങ്ങളെന്തെങ്കിലും ഒന്ന് ആത്മാർത്ഥമായി ആഗ്രഹിച്ചാൽ പ്രപഞ്ചത്തിലെ സർവ്വതും നിങ്ങൾക്കുവേണ്ടി അരങ്ങൊരുക്കുമെന്നതിനെ പൂർണ്ണമായും ശരിവെയ്ക്കുന്നതായിരുന്നു പിന്നീട് അവരുടെ ജീവിതത്തിൽ നടന്നത്. സിബി മലയിൽ സംവിധാനം ചെയ്യുന്ന സിനിമയിൽ നായികയായി മകൾ അഭിനയിക്കും എന്ന വാർത്ത ഞങ്ങളോട് പറയുമ്പോൾ ആ ചേച്ചിയുടെ കണ്ണുകൾ സന്തോഷംകൊണ്ട് നിറഞ്ഞിരുന്നത് ഇന്നും ഓർക്കുന്നുണ്ട്. പക്ഷേ, ചെറിയ കുട്ടിയായതുകൊണ്ട് ആ അവസരം നഷ്ടപ്പെടുകയാണുണ്ടായത് എന്നാൽ അന്ന് അതിന്റെ നിർമ്മാതാവ് ഒരുവാക്ക് കൊടുത്തിരുന്നു. ആ വാക്കുപാലിച്ചുകൊണ്ട് അടുത്ത സിനിമയിൽ കാർത്തികയ്ക്ക് അവസരവും ലഭിച്ചു. അങ്ങിനെ, കമൽ സംവിധാനം ചെയ്ത ‘നമ്മൾ‘ എന്ന സിനിമയിലൂടെ ഞങ്ങളുടെയെല്ലാം കാർത്തു ഭാവനയെന്ന പേരിൽ അരങ്ങേറ്റം കുറിച്ചു. പിന്നീടങ്ങോട്ട് ഒത്തിരിയൊത്തിരി നല്ല വേഷങ്ങൾ. മലയാളത്തിലെ എല്ലാ മുൻനിര നായകന്മാരുടെ കൂടെയും ഭാവന അഭിനയിച്ചു. മറ്റുഭാഷകളിലും അവസരങ്ങൾ തേടിയെത്തി. സ്കൂളിൽ പഠിക്കുമ്പോഴേ അഭിനയത്തോട് അഭിനിവേശം പ്രകടിപ്പിച്ച കാർത്തുവിനെ ടീച്ചർമാരും അകമഴിഞ്ഞു പ്രോത്സാഹിപ്പിച്ചു. ചിലർ മാത്രം മുഖം ചുളിച്ചു. പരിഹസിച്ചവർക്ക് കരിയർകൊണ്ട് അവൾ മറുപടി കൊടുത്തു. കാലം ചില ചെയ്തികൾക്ക് മധുരമായി പ്രതികാരം ചെയ്യും. ഒരിക്കൽ സിറ്റിസെന്റ്റർ ഷോപ്പിങ്ങ് മാളിൽവെച്ചു ഒരു സിനിമാ ഷൂട്ടിംഗ് നടന്നു. ഭാവനയായിരുന്നു നായിക. പ്രവേശനം നിയന്ത്രിക്കപ്പെട്ട അതേ ജ്വല്ലറിയിലേക്ക് ഞങ്ങളെല്ലാരുംകൂടി അവളെ സ്വീകരിച്ചിരുത്തി. ആ നീളൻ സോഫാസെറ്റിയിൽ കാലിന്മേൽ കാലുകയറ്റിവെച്ചവൾ അഭിമാനത്തോടെ നിവർന്നിരുന്നു. അതൊരു സൂചന മാത്രമായിരുന്നു. തിരസ്കരിക്കപ്പെട്ട ഇടങ്ങളിലെല്ലാം അവൾ പിന്നീട് സ്വീകാര്യയായി. ![](https://cdn.boolokam.com/articles/2022/09/wfw-1fggg-1-1-1-1.jpg)പക്ഷേ, വിധി മറ്റൊന്നുകൂടി അവൾക്കായി കരുതിവെച്ചിരുന്നു. അതിഭീകരമായി അവൾ അക്രമിക്കപ്പെട്ടു. അവളുടെ ജീവിതം ഒരു പളുങ്കുപാത്രം വീണുടഞ്ഞതുപോലെ ചിന്നിച്ചിതറി. ആ പൊട്ടിച്ചിരികൾ നിലച്ചു. ആ വാർത്തകൾ ഓരോന്നായി പുറത്തു വന്നുകൊണ്ടിരുന്നപ്പോൾ ഞങ്ങളുടെയെല്ലാം ഉള്ളം നുറുങ്ങി. സ്ത്രീകൾ അക്രമിക്കപ്പെട്ടാൽ അത് പുറത്തുപറയാനുള്ള ധൈര്യം ചുരുക്കം ചിലരേ കാണിക്കാറുള്ളൂ. അതിനുള്ള കാരണം പലവിധ വ്യാഖ്യാനങ്ങളും അപവാദങ്ങളും ചമയ്ക്കുന്ന നമ്മുടെ സമൂഹംതന്നെയാണ്. അക്രമശേഷമുള്ള ഓരോനിമിഷവും അവൾ പിന്നെയും പിന്നെയും കുറ്റകൃത്യങ്ങൾക്ക് ഇരയായിക്കൊണ്ടിരിക്കും ഇതിനെയെല്ലാം അതിജീവിച്ച് ആരെങ്കിലും പോരാടിയാൽ അതാണ് അപൂർവ്വത, അതുമാത്രമാണ് ചരിത്രം. എന്നാൽ സ്ത്രീവിരുദ്ധതയും വെറുപ്പും പരക്കെ പ്രചരിപ്പിക്കപ്പെട്ടപ്പോൾ സ്നേഹംകൊണ്ട് അതിനെയെല്ലാം അതിജീവിച്ച ഭാവനയെ കാലത്തിന്റെ കാവ്യനീതിപോലെ 2022 ലെ കേരള രാജ്യാന്തര ചലച്ചിത്രോത്സവ വേദിയിൽ നമ്മുടെ സർക്കാർതന്നെ സ്വീകരിച്ചിരുത്തി. കാതടപ്പിക്കുന്ന ഹർഷാരവങ്ങൾക്കിടയിലൂടെ അവൾ അന്തസ്സോടെ തലയുയർത്തിപ്പിടിച്ച് കടന്നുവരുന്ന കാഴ്ച്ച ഇങ്ങ് അജ്മാനിലെ സ്വീകരണമുറിയിലിരുന്ന് കണ്ടപ്പോൾ അറിയാതെ എഴുന്നേറ്റുനിന്നു. കാർത്തിക ഭാവനയായത് തീയിൽ ചവിട്ടിനടന്നിട്ടാണ്. അതുകൊണ്ടുതന്നെ പോരാട്ടവീര്യമേറും. തെളിമയോടെ അതിലേറെ ധീരമായി നിലപാട് പറയുന്ന പെണ്ണായി മാറാനായതും ഇരയല്ല താൻ അതിജീവിതയാണെന്ന് ഉറക്കെ വിളിച്ചുപറയാനായതും അതുകൊണ്ടാണ്. അതുകൊണ്ടുതന്നെയാണ് അണിയറയിൽ ലോകം തിരിച്ചറിയാത്ത അനേകം ഇരകളുടെ രക്ഷകകൂടിയായി മാറാൻ അവൾക്കാവുന്നത്. ഒരിക്കൽ അതിക്രമങ്ങളെ അതിജീവിക്കുന്ന സ്ത്രീകൾ അപമാനഭയമില്ലാതെ ജീവിക്കുന്ന ദിനം വന്നെത്തുകതന്നെ ചെയ്യും. അന്ന് ഭാവനയെ സകലരും സ്നേഹത്തോടെ ഓർക്കും. അങ്ങോട്ടുള്ള പാത സുഗമമാക്കിയത് അവളാണെന്ന് ആദരവോടെ പറയുകതന്നെ ചെയ്യും.