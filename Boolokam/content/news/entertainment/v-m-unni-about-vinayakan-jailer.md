---
author: Beaumaris
categories:
- Entertainment
comment_count: 0
date: 2023-08-23 05:05:55
draft: false
image: https://cdn.boolokam.com/articles/2023/08/FFGGGG-5.jpg
like_count: 12877
share_count: 1725
tags:
- jailer movie
- mohanlal
- rajanikanth
- vinayakan
title: കിരാത ശോഭയാർന്ന നടരാജനൃത്തം
view_count: 227353
---

**കിരാത ശോഭയാർന്ന നടരാജനൃത്തം** **എഴുതിയത് : V M Unni** **കടപ്പാട് : Malayalam Movie & Music DataBase** ജയിലർ കണ്ടു. ആദ്യാവസാനം പ്രേക്ഷകരെ മുൾമുനയിൽ നിർത്തി കൊണ്ടു പോവുന്ന ത്രില്ലർ ആണ്. കടമ്മനിട്ടക്കവിതയെ പറ്റിയുള്ള നരേന്ദ്ര പ്രസാദിന്റെ പഠനത്തിന്റെ ശീർഷകമാണ് മുകളിൽ കൊടുത്തത്. അതു് സിനിമയെ കുറിച്ചല്ല ; വിനായകന്റെ നടനത്തെ കുറിച്ചാണ്. പ്രമേയമൊക്കെ എല്ലാവരും പറഞ്ഞ് സിനിമ കാണാത്തവർ ഉൾപ്പടെ നിങ്ങൾക്ക് എല്ലാവർക്കും അറിയാം. ടൈഗർ മുത്തുവേൽ പാണ്ഡ്യൻ എന്ന മുൻ ജയിലറായി രജനികാന്ത് തിളങ്ങി. കുടുംബ സെന്റിമെന്റസ്, ഉൽക്കണ്ഠ, നർമ്മം, കടുത്ത വയലൻസ് , സസ്പെൻസ് എന്നിവ കലാപരമായി മിശ്രണം ചെയ്ത് ലക്ഷണമൊത്ത ഒരു ത്രില്ലർ - എന്റർട്രെയ്നർ ഒരുക്കാൻ സംവിധായകൻ നെൽസണ് കഴിഞ്ഞിരിക്കുന്നു . ഇതു കൂടി പറഞ്ഞേ പറ്റൂ : ഇന്നത്തെ ദേശീയ സാഹചര്യത്തിൽ സിനിമ ഉൾപ്പടെ ചിന്താരംഗത്ത് നടത്തുന്ന പ്രത്യയശാസ്ത്രപരമായ ദൗത്യം / ഇടപെടൽ വിലയിരുത്തപ്പെടേണ്ടത് ആവശ്യമാണ്. അപ്രകാരം അപഗ്രഥിക്കുമ്പോൾ ഈ സിനിമ ഫാസിസ്റ്റ് പ്രത്യയശാസ്ത്രവുമായി അടുത്തു നിൽക്കുന്നുണ്ട്. സ്റ്റേറ്റ് ടെറ റിസത്തിന്റെ ക്രൂരതകൾക്ക് കയ്യടി നേടിക്കൊടുക്കുന്ന പ്രത്യയശാസ്ത്ര ദൗത്യം തന്നെയാണ് സിനിമ നിർവഹിക്കുന്നത്. ![](https://cdn.boolokam.com/articles/2023/08/FFGGGG-5.jpg)ജനപ്രീതിയിൽ ലോകത്തെ തന്നെ പ്രധാനപ്പെട്ട ഒരു മാറ്റിനി വിഗ്രഹമായ രജനി ഈ സിനിമയുടെ നെടുംതൂണായിരിക്കുമ്പോഴും ഈ സിനിമ കണ്ടിറങ്ങുന്ന പ്രേക്ഷകനെ പിന്തുടരുക വിനായകന്റെ വർമ്മൻ തന്നെയാണ്. സ്ഫോടന വിദഗ്ധരും , ഷാർപ്പ് ഷൂട്ടർമാരുമെല്ലാം ഉൾപ്പെട്ട മൂന്ന് അധോലോക രാജാക്കന്മാരുടെ സഹായത്താടെ അതിബ്രഹത്തായ സംവിധാനമൊരുക്കി പാണ്ഡ്യൻ വർമ്മനെ നേരിടുമ്പോൾ ഒരു കൈലി മുണ്ടും ഉടുത്ത് ചോര കണ്ട് അറപ്പ് മാറിയ തന്റെ ചുറ്റികയുമായി ചങ്ങലയഴിഞ്ഞ ഹിംസയുടെ താളപ്പെരുക്കത്തിൽ താണ്ഡവം നടത്തുകയാണ് വർമ്മൻ. ഇതിനകം പല ക്രിട്ടിക്കുകളും ചൂണ്ടിക്കാണിച്ചത് പോലെ, രക്തസ് നാതനായ ഈ അവതാരത്തിന് മുന്നിൽ സാക്ഷാൽ രജനിയുടെ കഥാപാത്രം പോലും പലപ്പോഴും മങ്ങിപ്പോവുന്നു . ![](https://cdn.boolokam.com/articles/2023/08/FFWGGG-1.jpg)യഥാർത്ഥത്തിൽ വിനായകൻ സിനിമയിൽ വന്നിട്ട് 28 വർഷമായി. 1995 ൽ തമ്പി കണ്ണന്താനത്തിന്റെ " മാന്ത്രിക " ത്തിൽ മൈക്കിൾ ജാക്സനായി തുടങ്ങിയ അഭിനയ സപര്യയാണ്. രാജീവ് രവിയുടെ " കമ്മട്ടിപ്പാട" ത്തിലെ ഗംഗ, തൊട്ടപ്പനിലെ ടൈറ്റിൽ റോൾ, ഇ. മ. യൌ - യിലെ അയ്യപ്പൻ , "പ്രണയ മീനുകളുടെ കടലി " ലെ ഹൈദ്രു, ഒരുത്തീയിലെ പോലീസ് ഓഫീസർ - തുടങ്ങി താൻ ഏറ്റെടുത്ത എല്ലാ റോളുകളും കുറ്റമറ്റതാക്കാൻ കഴിഞ്ഞ നടനാണ്. ![](https://cdn.boolokam.com/articles/2023/08/FFWFWFFF-1.jpg)മലയാള സിനിമയിൽ അന്താരാഷ്ട്ര നിലവാരമുള്ള സ്ക്കില്ലും ആറ്റിറ്റ്യൂഡും ഉള്ള നടൻ വിനായകനാണ് എന്ന് സംവിധായകൻ അമൽ നീരദ് പറഞ്ഞത് ഓർക്കുന്നു. അമലിന്റെ പിതാവും പ്രശസ്ത എഴുത്തുകാരനുമായ ശ്രീ സി.ആർ. ഓമനക്കുട്ടൻ സാറിൽ നിന്നുമാണ് കാൽ നൂറ്റാണ്ട് മുൻപ് ഞാൻ പ്രതിഭാശാലിയായ ഈ കലാകാരനെ കുറിച്ച് അറിയുന്നത്. കല അയാൾക്ക് സഹജവാസനയാണ്. വിനായകൻ നഗരത്തിൽ നൃത്തം ചെയ്ത് നടന്ന കൗമാര കാലം മുതൽ സാറിന് ആളെ വളരെ ഇഷ്ടമാണ്. ആ വീട്ടുകാരെയും അറിയാം. മാഷിന്റെ വാക്കുകളിലൂടെ എന്റെ ഹൃദയത്തിലും അയാൾ താമസമായി. ആദ്യ ചിത്രത്തിന് ശേഷം ആ പ്രതിഭ അളന്നു കുറിച്ച ഉറച്ച ചുവടുകളുമായി അഭിനയ രംഗത്ത് മുന്നേറുകയാണ്. ഇതിനകം മികച്ച നടനുള്ള സംസ്ഥാന അവാർഡും , രണ്ടാമത്തെ നടനുള്ള ഫിലിം ഫെയർ അവാർഡും ഉൾപ്പടെ ധാരാളം അംഗീകാരങ്ങൾ വിനായകനെ തേടി വന്നു കഴിഞ്ഞു. ![](https://cdn.boolokam.com/articles/2023/08/DDDF-1.jpg)സിനിമ ജീവിതത്തിന്റെ ഭാഗമാക്കിയവരാണ് തമിഴ്മക്കൾ. അതുകൊണ്ട് ഇത്രയും ടെറിഫിക്ക് ഇംപാക്ട് സൃഷ്ടിച്ച വിനായകന്റെ വർമ്മൻ എന്ന അസാധാരണ കഥാപാത്രം തമിഴ് സിനിമയുടെ ഫോർമാറ്റിനെ തന്നെ താൽക്കാലമായി സ്വാധീനിക്കുമെന്ന് തോന്നുന്നു. എന്റെ അരനൂറ്റാണ്ടുകാലത്തെ സിനിമ കാണൽ ജീവിതത്തിൽ ഇതുപോലെ സ്ക്രീനിൽ നിറഞ്ഞു നിന്ന് പ്രേക്ഷകനെ ഞെട്ടിച്ച ഒരു പ്രതിനായകനെ കണ്ടിട്ടില്ല. അതങ്ങനെ പറഞ്ഞാൽ വിശ്വസിക്കില്ല. കണ്ട് തന്നെ അറിയണം; കിരാത ശോഭയാർന്ന ആ നടരാജനൃത്തം!