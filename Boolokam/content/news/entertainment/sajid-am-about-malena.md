---
author: Beaumaris
categories:
- Entertainment
comment_count: 0
date: 2023-11-27 06:33:40
draft: false
image: https://cdn.boolokam.com/articles/2023/11/wffwww.jpg
like_count: 40262
share_count: 18308
tags:
- Giuseppe Sulfaro
- malena
- Malena ( 2000 Italy)
- monica bellucci
title: മലേന നമ്മെ പഠിപ്പിക്കുന്നത്
view_count: 641205
---

**Malena ( 2000 Italy)** **Director: Giuseppe Tornatore** **Sajid AM** ഈ അടുത്തകാലത്ത് കണ്ട ക്ലാസ് സിനിമകളിൽ ഏറ്റവും മികച്ച ഒന്നാണ് **Malena**. ഏകാന്തമായ ജീവിതശൈലിക്ക് ചുറ്റും ഗോസിപ്പുകളുള്ള ഒരു ചെറിയ പട്ടണത്തിലെ സുന്ദരിയായ ഒരു യുവ വിധവക്ക് എന്ത് സംഭവിക്കുന്നു എന്നത് വളരെ കൃത്യതയോടെ പകർത്തിയിരിക്കുകയാണ് ഈ ഇറ്റാലിയൻ മൂവിയിൽ. ഏതൊരു സമൂഹത്തിലും സ്ത്രീകള്‍ക്ക് ലഭിക്കുന്ന ആദരവിനും പരിഗണനക്കും പ്രസ്തുത സമൂഹം സ്ത്രീകളോട് പൊതുവെ വച്ച് പുലര്‍ത്തുന്ന നിലപാടുകളോടും സമീപനത്തോടും ബന്ധമുണ്ടെന്ന് ഇത് നമ്മ പഠിപ്പിക്കുന്നതോടൊപ്പംഫാന്റസി, റിയാലിറ്റി, പ്രണയം, കാമം തുടങ്ങിയവയിലൂടെ കടന്നു പോവുന്ന ഒരു കൗമാരക്കാരന്റെ ജീവിത യാത്രയെ കേന്ദ്രീകരിച്ചുള്ള ഒരു കഥ കൂടിയാണിത്. രാജ്യം യുദ്ധത്തിലാണെങ്കിലും സിസിലിയിലെ ആ ഗ്രാമത്തിൽ ഒന്നും സംഭവിച്ചില്ല, അവിടെ നമ്മുടെ സമൂഹത്തിന്റെ അടിസ്ഥാന സ്വഭാവം പോലെ ഒരു സ്ത്രീ തന്റെ ഭർത്താവില്ലാതെ തനിച്ചായിരിക്കുമ്പോൾ ആളുകൾ എങ്ങനെ ഒറ്റപ്പെടുത്താനും അവഹേളിക്കാനും ലൈംഗികമായി പ്രയോജനപ്പെടുത്താനും നടക്കുന്നുയെന്ന് കാണാം. അവിടെയുള്ള എല്ലാ സ്ത്രീകളും തങ്ങളുടെ ഭർത്താക്കന്മാർ മാലീനയെ വശീകരിക്കാൻ ശ്രമിക്കുന്നുണ്ടെന്ന് അറിയാമെങ്കിലും, അവരുടെ ഭർത്താക്കന്മാർ ഒരിക്കലും ഒരു വടികൊണ്ട് പോലും മലീനയെ തൊടില്ലെന്ന് പരസ്യമായി കാണിക്കുകയും ചെയ്യുന്നു. ജീവിതം ഇനിയൊരടി മുന്നോട്ട് പോവില്ലെന്ന ഘട്ടത്തിൽ തന്റെ വയറിന്റെ വിശപ്പ് മാറ്റാൻ അവൾ സ്വയം വേശ്യാവൃത്തിക്ക് നിർബന്ധിതയാകണം എന്ന നമ്മുടെ സമൂഹത്തിന്റെ കാഴ്ചപ്പാട് എത്രമാത്രം പുരുഷാധിപത്യവും ക്രൂരവുമാണെന്ന് ഈ ചിത്രം നമ്മുക്ക് കാണിച്ചുതരും. ![](https://cdn.boolokam.com/articles/2023/11/wffwww.jpg)സുന്ദരിയും നിർഭാഗ്യവതിയും, ദുർബലവും, അതിലോലമായതും എന്നാൽ ഭർത്താവിനോട് അത്രമാത്രം സ്നേഹമുള്ളവളുമാണ് മലേന. മാത്രമല്ല സ്വന്തം ലൈംഗികതയെയും രൂപത്തെയും കുറിച്ച് ബോധ്യമുള്ളവൾ തന്റെ ഇഷ്ടാനുസരണം വസ്ത്രധാരണം ചെയുന്നവൾ. അതുകൊണ്ടൊക്കെയാണ് ആ നാട്ടിലെ സ്ത്രീകളും പുരുഷന്മാരും എന്തിനേറെ പറയുന്നു ചെറിയ കുട്ടികൾ പോലും അവളോട് ക്രൂരത കാണിക്കുകയും അവളെ പിന്നീട് വേശ്യയായി ചിത്രീകരിച്ച് നാടുകടത്തുകയും ചെയ്തത്. വർഷങ്ങൾക്ക് ശേഷം മരണപെട്ടുയെന്ന് കരുതിയ ഭർത്താവിന്റെ കൂടെ മലേന ആ നാട്ടിലേക്ക് മടങ്ങിയെത്തുമ്പോൾ ആളുകൾ അവളോടുള്ള അവരുടെ പെരുമാറ്റം മാറ്റുന്നു. അത് നമ്മുടെ സമൂഹം എത്രമാത്രം വ്യാജവും കൃത്രിമവുമാണെന്ന് തെളിയിക്കുന്നതാണ്. ഇത് നമ്മുടെ സമൂഹത്തിൽ ഇന്നും നിലനിൽക്കുന്നുണ്ട്. ![](https://cdn.boolokam.com/articles/2023/11/images.jpg)ജീവിതത്തിന്റെ എല്ലാ മേഖലകളിലും ഒരു വിവേചനവും നേരിടാതെ സ്ത്രീകള്‍ക്ക് മുന്നേറാനും സാമൂഹിക തലത്തില്‍ കൃത്യമായ മുദ്രകള്‍ സ്ഥാപിക്കാനും സാധിക്കണമെങ്കിൽ സ്ത്രീ സ്വാതന്ത്ര്യത്തെ കുറിച്ചും അവരുടെ സാമൂഹിക പങ്കാളിത്തത്തെ കുറിച്ചും പൊതുസമൂഹം സ്വീകരിക്കേണ്ട വിശാലമായ ഒരു നിലപാട് ഉണ്ട്. കുടുംബപരമായ മേഖലകളിലും ഭൗതികവും മതപരവും ആയ മറ്റെല്ലാ രംഗങ്ങളിലും പൊതുസമൂഹം സ്ത്രീകളെ സ്വതന്ത്ര വ്യക്തിത്വങ്ങളയി കാണണം. സ്ത്രീ , അവള്‍ സ്ത്രീ ആയതുകൊണ്ടു മാത്രം അവള്‍ ദുര്‍ബലയാണെന്നോ എന്നും മറ്റുള്ളവര്‍ക്കു അധീനപ്പെട്ട്, എന്നെന്നും മറ്റുള്ളവരുടെ ആശ്രിതരായി ജീവിക്കേണ്ടവാളാണെന്നോ സമൂഹം കരുതരുത്. മറിച്ചു പുരുഷവിഭാഗത്തെ പോലെ തന്നെ കഴിവും അവകാശവും ഉള്ള ഒരു വിഭാഗമായിട്ടാണ് സമൂഹം അവരെയും കാണേണ്ടത് എന്നും മലേന നമ്മളെ പഠിപ്പിക്കും. ![](https://cdn.boolokam.com/articles/2023/11/egeg-1.jpg)ചിത്രത്തിന്റെ മറുവശത്ത് പ്രണയവും കാമവും തമ്മിൽ ആശയക്കുഴപ്പത്തിലായ റെനാറ്റോ എന്ന പതിമൂന്ന് വയസുകാരനെ കാണാം. ചിത്രത്തിന്റെ തുടക്കം തന്നെ അവന്റെ ജീവിതത്തിൽ സംഭവിക്കുന്ന മൂന്ന് അത്ഭുതങ്ങളോടെയാണ്. ഒന്ന് യുദ്ധം, രണ്ട് അവന്റെ സൈക്കിൾ മൂന്നാമത്തെതാണ്‌ മലേന. അവന് മലേനയോട് പലതരത്തിലുള്ള വികാരങ്ങളും ഉണ്ട്. എന്നാൽ അവനിൽ നല്ല ഒരു കാര്യം അവനവളെ ശരിക്കും സ്നേഹിക്കുന്നു എന്നതാണ്. കാരണം മലേനയെ മോശമായി പറയുന്നവർക്ക് നേരെ അവൻ പ്രതികരിക്കുന്നുണ്ട്. അതിനെയാണ് ഞാൻ ബാലിശമായ സ്നേഹം എന്ന് വിളിക്കുന്നത്. അവൾ കാരണം, ജീവിതത്തിന്റെ എല്ലാ പാഠങ്ങളും പഠിക്കാനും അവന് ഒരിക്കലും സങ്കൽപ്പിക്കാൻ പോലും കഴിയാത്ത സ്ഥലങ്ങൾ കണ്ടെത്താനും സ്വയം നവീകരിക്കാനും സാധിച്ചു. അതുകൊണ്ടുതന്നെ ജീവിതത്തിന്റെ പെഡൽ കഴിയുന്ന അത്ര വേഗത്തിൽ പോയാലും എത്ര ആളുകൾ ജീവിതത്തിലേക്ക് കടന്നവന്നാലും അവൻ അവളെ ഓർക്കും. ഒരിക്കലും മറക്കാത്ത ഒരേയൊരാളായി അവൾ അവശേഷിക്കും. https://youtu.be/y7E9SJ6MSes ചിത്രം കണ്ടുതീരുന്നതോടെ മലേനയായി വേഷമിട്ട മൊണിക്കാ ബെലുചിയോട് ഒരുപക്ഷെ നിങ്ങൾക്കും സ്നേഹവും പ്രണയവുമെല്ലാം തോന്നിയേക്കാം അത്രമാത്രം റീയലിസ്റ്റിക്കാണ് അവരുടെ ഓരോ അഭിനയവും. ഇത് കാണണം,നമ്മുടെ സമൂഹത്തിൽ ഇന്നും സ്ത്രീകൾക്ക് നേരെയുള്ള വേട്ടയാടലുകൾ നടന്നുകൊണ്ടിരിക്കുകയാണ് അതുകൊണ്ടുതന്നെ മലേനയെപോലെ ഒരുപാടുപേരെ നമ്മുക്ക് നമ്മുടെ ചുറ്റിലും കാണാൻ സാധിക്കും. https://youtu.be/SxqUoUvNBXY