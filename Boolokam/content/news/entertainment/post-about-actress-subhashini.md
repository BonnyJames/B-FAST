---
author: Beaumaris
categories:
- Entertainment
comment_count: 0
date: 2022-10-08 09:02:47
draft: false
image: ''
like_count: 95101
share_count: 66897
tags:
- minnaram movie
- south indian actress
- subhashini actress
title: സുഭാഷിണി, അഥവാ മിന്നാരത്തിലെ ഡെയ്‌സി
view_count: 2232738
---

**Roy VT :** 70 - കളുടെ അവസാനവും 80 - കളുടെ ആദ്യ പകുതിയിലും തെന്നിന്ത്യൻ ചലച്ചിത്രവേദിയിൽ സജീവമായിരുന്ന ഈ നടി 1978 - ൽ ദാസരി നാരായണ റാവു സംവിധാനം ചെയ്ത ശിവരഞ്ജിനി എന്ന തെലുങ്കു ചിത്രത്തിലൂടെയാണ് അഭിനയ രംഗത്തേക്ക് പ്രവേശിക്കുന്നത്. പ്രശസ്ത തെന്നിന്ത്യൻ നായിക ജയസുധയുടെ അനിയത്തി എന്ന നിലയിലാണ് തുടക്കത്തിൽ അറിയപ്പെട്ടതെങ്കിലും വളരെപ്പെട്ടെന്ന് സ്വന്തമായൊരു മേൽവിലാസം സൃഷ്ടിച്ചെടുക്കാൻ സുഭാഷിണിക്ക് കഴിഞ്ഞു. ശാന്തവും ശാലീനവുമായ കുലീന വേഷങ്ങളിലാണ് ചേച്ചി ജയസുധ കൂടുതൽ തിളങ്ങിയതെങ്കിൽ അതിനു നേർ വിപരീതമായ മാദകത്വവും ധാർഷ്ട്യവും നിറഞ്ഞ നെഗറ്റീവ് ടച്ചുള്ള വേഷങ്ങളിലൂടെയാണ് സുഭാഷിണി ശ്രദ്ധേയയായത്. ഈ നടിയുടെ ഒട്ടുമിക്ക നായികാ കഥാപാത്രങ്ങൾക്കു പോലും അല്പം പരുക്കൻ ഭാവവും വില്ലത്തി പരിവേഷവും ഉണ്ടായിരുന്നു. ഒറ്റ നോട്ടത്തിൽ ആരുടെയും ശ്രദ്ധയാകർഷിക്കുന്ന ആജാനബാഹുവായ ഈ നടിയെ ഞാൻ ആദ്യമായി ശ്രദ്ധിക്കുന്നത് 1984 - ൽ കന്നടയിൽ നിന്നും മലയാളത്തിലേക്ക് ഡബ്ബ് ചെയ്തു വന്ന അംബരീഷ് നായകനായ തടങ്കൽപാളയം എന്ന ചിത്രത്തിലാണ്. അതിൽ പെരുമ്പാമ്പ് ചുറ്റിവളഞ്ഞതിൽ നിന്നും രക്ഷപെടാൻ ശ്രമിക്കുന്ന ഇവരുടെ രംഗങ്ങളൊക്കെ വീർപ്പടക്കിയാണ് കണ്ടിരുന്നത്. പിന്നീട് അംബരീഷിന്റെ മറ്റൊരു ഡബ്ബിംഗ് ചിത്രമായ ഫിഫ്റ്റി ഫിഫ്റ്റിയിലും സുഭാഷിണിയുടെ ഗ്ലാമർ എന്നെ ആകർഷിച്ചു. ഇതിനൊക്കെ മുമ്പിറങ്ങിയ ഇവരുടെ മറ്റു ചിത്രങ്ങളൊക്കെ പിന്നീടാണ് ഞാൻ കണ്ടത്. അംബരീഷിന്റെ സർവ്വകാലഹിറ്റായ അന്തയുടെ തമിഴ് (ശിവാജി ഗണേശൻ in ത്യാഗി), തെലുങ്കു (സൂപ്പർസ്റ്റാർ കൃഷ്ണ in അന്തംകാടിടി ആരംഭം) റീമേക്കുകളിൽ സുഭാഷിണിയുടെ ഗ്ലാമർ പ്രദർശനം ഏറെ ശ്രദ്ധേയമായിരുന്നു. രജനീകാന്ത് നായകനായ ജോണി എന്ന ചിത്രത്തിലെ കാട്ടുവാസി യുവതിയായും ശ്രദ്ധേയ പ്രകടനമായിരുന്നു കാഴ്ചവച്ചത്. എൻ.ടി.രാമറാവു നായകനായ ടൈഗർ എന്ന ചിത്രത്തിൽ ഉപനായകനായ രജനീകാന്തിന്റെ ജോഡിയായും സുഭാഷിണി തിളങ്ങി. 1981 - ൽ പത്മരാജൻ അണിയിച്ചൊരുക്കിയ കള്ളൻ പവിത്രൻ എന്ന ക്ലാസിക് ചിത്രത്തിലൂടെ സുഭാഷിണി മലയാളത്തിലെത്തി. തുടർന്ന് മധു അച്ഛനും മകനുമായി ഡബിൾറോളിൽ അഭിനയിച്ച ഗൃഹലക്ഷ്മിയിൽ മകൻ കഥാപാത്രമായ മധുവിന്റെ ജോഡിയായി അഭിനയിച്ചു. സുകുമാരന്റെ ജോഡിയായി ഇതാ ഒരു ധിക്കാരി, ശങ്കറിന്റെ ജോഡിയായി അരഞ്ഞാണം തുടങ്ങി ഏതാനും മലയാള ചിത്രങ്ങളിൽക്കൂടി ഈ നടി വേഷമിട്ടു. 80 - കളുടെ രണ്ടാം പകുതിയോടെ ചലച്ചിത്ര രംഗത്തു നിന്നും പിന്തള്ളപ്പെട്ട സുഭാഷിണിയെ ഒരിടവേളയ്ക്കു ശേഷം ഞാൻ വെള്ളിത്തിരയിൽ കാണുന്നത് 1994 - ലെ മിന്നാരം എന്ന ചിത്രത്തിൽ ജഗതിയുടെ ഭാര്യയായിട്ടാണ്. 2000 - നു ശേഷം തെലുങ്കു ചിത്രങ്ങളിലെ നെഗറ്റീവ് വേഷങ്ങളിലൂടെ വീണ്ടും സജീവമായ ഇവർ അരുന്ധതി എന്ന ചിത്രത്തിൽ ഏറെ ശ്രദ്ധിക്കപ്പെട്ടു. തമിഴിലും തെലുങ്കിലും ചില ടി.വി.സീരിയലുകളിലെ വില്ലത്തിയായും സുഭാഷിണിയെ കണ്ടിട്ടുണ്ട്. 80 - കളിലെ മനോഹരമായ ഗാനരംഗങ്ങളിലൂടെ ഈ നടിയെ ഇപ്പോഴും എനിക്കേറെയിഷ്ടമാണ്.