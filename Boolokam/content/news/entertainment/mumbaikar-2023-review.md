---
author: Beaumaris
categories:
- Entertainment
comment_count: 0
date: 2023-06-09 05:52:40
draft: false
image: ''
like_count: 37853
share_count: 2724
tags:
- Maanagaram
- managaram
- mumbaikar 2023
- santhosh sivan
title: സന്തോഷ് ശിവൻ മാനഗരത്തെ മുംബൈക്കർ എന്നപേരിൽ ഹിന്ദിയിലേക്ക് റീമേക് ചെയ്തു കുളമാക്കി
view_count: 537705
---

**Vani Jayate ** മാനഗരം - ലോകേഷ് കനകരാജിന്റെ ആദ്യത്തെ സിനിമ. ഇറങ്ങിയ സമയത്ത് തന്നെ കണ്ടിഷ്ടപ്പെട്ടതാണ്. ടൈറ്റായ ഒരു സ്ക്രിപ്റ്റിൽ പ്രേക്ഷകരെ പിടിച്ചിരുത്തുന്ന ഒരു ആഖ്യാന ശൈലിയായിരുന്നു. ഫ്രഷ് ആയിട്ടുള്ള മുഖങ്ങളെ ഉപയോഗിച്ച് ചെന്നൈ നഗരത്തെയും ഒരു സുപ്രധാന കഥാപാത്രമായി വന്ന ആ സിനിമ ഒരു മികച്ച ടാലന്റിന്റെ വരവറിയിച്ചതായിരുന്നു. അതുകൊണ്ട് ആ സിനിമയെ സന്തോഷ് ശിവൻ ഹിന്ദിയിൽ മുംബൈക്കർ എന്ന പേരിൽ റീമേയ്ക്ക് ചെയ്യുന്നത് പ്രേക്ഷകർ കൗതുകത്തോടെ ആയിരിക്കും സമീപിച്ചത്. [](https://cdn.boolokam.com/articles/2023/06/fw-1.jpg)എന്നാൽ മികച്ച ഒരു ത്രെഡിനെ ദുർബലമായ ഒരു തിരക്കഥ കൊണ്ട് എത്രമാത്രം വഷളാക്കാം എന്നുള്ളതിന്റെ മകുടോദാഹരണമാണ് മുംബൈക്കർ. ഒരൊറ്റ ദിവസം സമാന്തരമായി നടക്കുന്ന നാല് കഥാപാത്രങ്ങൾ ഉൾപ്പെട്ട സംഭവങ്ങളെ ഹൈപ്പർ ലിങ്ക് ചെയ്തുകൊണ്ടുള്ള ഒരു പ്രമേയത്തിന്‌ അത്യാവശ്യം വേണ്ടത് ഫോക്കസോടെയുള്ള തിരക്കഥയാണ്. ഓരോ കഥാപാത്രങ്ങളുടെയും വ്യത്യസ്തമായ സാഹചര്യങ്ങളും, ഉദ്ദേശങ്ങളും, പ്രേരണകളുമൊക്കെ എങ്ങിനെ അവരുടെ ജീവിതത്തെ പരസ്പരം ബന്ധിപ്പിക്കുന്നുവെന്ന് കൃത്യമായി ഡിഫൈൻ ചെയ്തെടുക്കാൻ തമിഴിൽ നിന്ന് പകർത്തിയെടുക്കുമ്പോൾ തിരക്കഥാകൃത്തിന് സാധിച്ചിട്ടില്ല. സംഭാഷണങ്ങളും കൃത്രിമത്വം ധ്വനിപ്പിക്കുന്നതായിരുന്നു. എഴുത്തിൽ തന്നെ പാളിയത് കൊണ്ട്, വേറെയെന്ത് ചെയ്താലും ഉയർത്താൻ കഴിയാത്ത രീതിയിൽ ഫ്ലാറ്റ് ആയി പോവുകയാണ്. https://youtu.be/ogwYhOVs1kI വിജയ് സേതുപതിയുടെ ഹിന്ദിയിലുള്ള അരങ്ങേറ്റം. തമിഴിൽ അദ്ദേഹത്തിന് കൊണ്ടുവരാൻ കഴിയുന്ന ആ സ്വാഗ്, ഹിന്ദി സംസാരിക്കുന്ന കഥാപാത്രമാവുമ്പോൾ പകരാൻ കഴിയാതെ പോവുകയാണ്. അതുപോലെ തന്നെ വിക്രാന്ത് മാസെയും.. തനിക്ക് ചേർച്ചയില്ലാത്ത ഒരു റോളിൽ സ്ട്രഗിൾ ചെയ്യുന്നതായി തോന്നും. രൺവീർ ഷെറോയ് അടക്കമുള്ള മറ്റു കഥാപാത്രങ്ങളും കൃത്രിമത്വം ചുവയ്ക്കുന്നതാണ്. സന്തോഷ് ശിവന്റെ സിനിമകളിൽ പ്രതീക്ഷിക്കുന്ന മികച്ച ഷോട്ടുകൾ പോലും ഇല്ലാത്ത ഒരു സിനിമയാണ് മുംബൈക്കർ. പലയിടങ്ങളിലും സംവിധാന ശൈലി ഡെയ്റ്റഡ് ആയും അമേച്വറിഷ് ആയും തോന്നിപ്പിച്ചു. ഒരുപക്ഷെ ജാക്ക് ആൻഡ് ജില്ലിനെപ്പോലെ വെറുപ്പിച്ചില്ല എന്ന് വേണമെങ്കിൽ പറയാം. അപ്പഴും ഈ ഉദ്യമം കൊണ്ട് സന്തോഷ് ശിവനും പ്രേക്ഷകർക്കും യാതൊരു ഗുണവുമില്ലെന്ന് പറയേണ്ടി വരും. ഏതായാലും തീയറ്ററിൽ ഇറങ്ങിയിരുന്നേൽ പച്ച തൊടില്ലെന്ന് അറിയാം എന്ന് തോന്നുന്നു. അതാണ് ഒറ്റിറ്റിയിൽ കൊണ്ട് തട്ടിയിരുന്നത്‌. ജിയോ സിനിമയിൽ സ്ട്രീം ചെയ്യുന്നു