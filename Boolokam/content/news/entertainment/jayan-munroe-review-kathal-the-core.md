---
author: Beaumaris
categories:
- Entertainment
comment_count: 0
date: 2023-11-24 07:54:24
draft: false
image: https://cdn.boolokam.com/articles/2023/11/wwe.jpg
like_count: 146497
share_count: 42584
tags:
- Jayan Munroe
- jyothika
- kathal the core
- mammootty
title: ഓരോ കഥാപാത്രങ്ങളിലൂടെയും മമ്മൂട്ടി നമ്മെ അത്ഭുതപ്പെടുത്തുകയാണ്, ലേഡി സൂപ്പർസ്റ്റാർ
  പദവി നൽകിയിട്ടുള്ള നടികളുടെ അഭിനയത്തേക്കാൾ എത്രയോ മുകളിൽ ആണ്‌ ജ്യോതികയുടെ പ്രകടനം
view_count: 1908002
---

**കാതൽ ദി കോർ : 4/5** **ജയൻ മൺറോയുടെ സോഷ്യൽ മീഡിയ റിവ്യൂ** മലയാളത്തിന്റെ മഹാനടൻ മമ്മൂട്ടി മലയാള സിനിമയുടെ പുണ്യമാണെന്ന് പറഞ്ഞു പോകും. താര പരിവേഷങ്ങൾ എല്ലാം തന്നെ അഴിച്ചുവെച്ച് വ്യത്യസ്തമായ കഥാപാത്രങ്ങൾ തേടിപിടിച്ചു വാങ്ങി ആ കഥാപാത്രങ്ങളുടെ ആത്മാംശം ഭാവപ്രകടനങ്ങളിലൂടെ കൊണ്ടുവരുന്ന അതുല്യ നടൻ. സൂപ്പർസ്റ്റാർ ആയ ഒരു നടൻ എങ്ങനെ തന്റെ കരിയർ ആയ സിനിമയെ സ്നേഹിക്കുന്നുവെന്നതിന് തെളിവാണ് വിധേയനും, പാലേരി മാണിക്യവും, മൃഗയയും അമരവുമൊക്കെ. വിനോദോപാധി എന്ന നിലയിലോ അല്പമെങ്കിലും ജീവിതഗന്ധിയായതോ സാമൂഹ്യ പശ്ചാത്തലമുള്ളതോ ആയ ചിത്രങ്ങൾ പുതിയ തലമുറയിൽ നിന്ന് ഇന്ന് ലഭിക്കുന്നത് വളരെ വിരളമാണ്. പലതും തട്ടിക്കൂട്ട് ചിത്രങ്ങൾ ആണ്‌. അത്തരം ചിത്രങ്ങൾ നമ്മെ തീയറ്ററിൽ നിന്ന് അകറ്റുന്നു എന്ന് മാത്രമല്ല ഒടിടിയിൽ പോലും പല സിനിമകളും കാണാനുള്ള താൽപര്യം കുറയ്ക്കുകയും ചെയ്യുന്നു. പ്രതിഭയുള്ള എഴുത്തുകാരുടെയോ സംവിധായകരുടെയോ ചിത്രങ്ങൾ ആകട്ടെ തീയറ്ററുകളിൽ വലിയ ചലനം സൃഷ്ടിക്കുന്നുമില്ല, ഒടുവിൽ ഒടിടിയിൽ എത്തുമ്പോൾ അവയൊക്കെ കുറച്ച് ശ്രദ്ധ നേടുകയും ചെയ്യുന്നുവെന്ന് മാത്രം. അവിടെയാണ് മമ്മൂട്ടി എന്ന നടന്റെ മഹത്വം നാം അറിയുന്നത്. ![](https://cdn.boolokam.com/articles/2023/11/wwe.jpg)പുതിയ തലമുറയിലെ അത്തരം പ്രതിഭാധനരായ സിനിമാ പ്രവർത്തകരെ മമ്മൂട്ടി മനസ്സിലാക്കി അവർക്ക് ഡേറ്റ് നൽകുകയാണ് ചെയ്യുന്നത്. അതിലൂടെ മമ്മൂട്ടി ചിത്രത്തിലെ എല്ലാ സാങ്കേതിക പ്രവർത്തകരും കൂടുതൽ ശ്രദ്ധ നേടുന്നു, അതിനൊപ്പം മലയാള സിനിമയും ലോക ശ്രദ്ധ ആകർഷിക്കുന്നു. മമ്മൂട്ടിയുടെ ഓരോ ചിത്രങ്ങളും പുതിയ പുതിയ പരീക്ഷണങ്ങളാണ്. അതിലൂടെ മലയാള സിനിമയേയും പ്രതിഭയുള്ള സിനിമാപ്രവർത്തകരേയും മമ്മൂട്ടി ഉയർത്തികൊണ്ടു വരികയാണ്. കുടുംബനാഥനായും ബ്യൂറോക്രാറ്റായും പോലീസ് ഓഫീസറായും കേന്ദ്ര അന്വേഷണ ഉദ്യോഗസ്ഥരായും ചരിത്രപുരുഷന്മാരായും മാത്രമല്ല പച്ചയായ നാടൻ കഥാപാത്രങ്ങളായും മമ്മൂട്ടി എന്ന നടൻ ഏറെ സൂക്ഷ്മ നിരീക്ഷണ പാടവത്തോടെ അഭിനയിക്കുന്നത് കാണാൻ തന്നെ എന്ത് രസമാണ്. ഓരോ കഥാപാത്രത്തിലും മമ്മൂട്ടി നൽകുന്ന ശരീരഭാഷയും സംസാരഭാഷയും വളരെ വ്യത്യസ്തമാണ്. ഒരു നടൻ ഭാഷാ പഠനത്തിന് ഉപകരണമാകുമ്പോൾ എന്നതിനെക്കുറിച്ച് പ്രിയ സുഹൃത്തും മാധ്യമപ്രവർത്തകനുമായ മനോജ് ഭാരതി Manoj Bharathy മമ്മൂട്ടിയെകുറിച്ച് എഴുതിയ മമ്മൂട്ടി ഭാഷയും ദേശവും എന്ന പുസ്തകം ഇതെല്ലാം തന്നെ അടിവരയിടുന്നു. മമ്മൂട്ടിയുടെ പത്രസമ്മേളനങ്ങൾ എത്രത്തോളം റിച്ച് ആണ്‌. ഈ നടനോട് ചോദ്യം ചോദിക്കാൻ തന്നെ അവർ അശക്തരാണോ എന്ന് തോന്നിപ്പോകും. ![](https://cdn.boolokam.com/articles/2023/11/xc.jpg)ഈയടുത്തകാലത്തായി ഇറങ്ങിയ മമ്മൂട്ടിയുടെ റോഷാക്ക്, ഭീഷ്മപർവം, നൻ പകൽ നേരത്തു മയക്കം, കണ്ണൂർ സ്ക്വാഡ് തുടങ്ങിയ സിനിമകൾക്ക് ശേഷം ഇന്നിതാ ഇപ്പോൾ കാതൽ ദ കോര്‍. ഓരോ കഥാപാത്രങ്ങളിലൂടെയും ഈ നടൻ നമ്മെ അത്ഭുതപ്പെടുത്തുകയാണ്. മമ്മൂട്ടിയും ജ്യോതികയും മാത്യുവായും ഓമനയായും ചേർന്നുള്ള മത്സരിച്ചുള്ള അഭിനയത്തിൽ മമ്മൂട്ടിയ്ക്കൊപ്പം ജ്യോതികയും നമ്മെ ഞെട്ടിക്കുകയാണ്. മലയാളത്തിൽ ലേഡി സൂപ്പർസ്റ്റാർ പദവി നൽകിയിട്ടുള്ള നടികളുടെ അഭിനയത്തേക്കാൾ എത്രയോ മുകളിൽ ആണ്‌ ജ്യോതികയുടെ പ്രകടനം. ഇവർ മാത്രമല്ല അധികം പ്രശസ്തരല്ലാത്ത മറ്റ് നടീനടന്മാരുടെ ഉജ്ജ്വലമായ പ്രകടനവും എല്ലാം ചേർന്ന് ഈ സിനിമ മലയാള സിനിമ ചരിത്രത്തിൽ സ്ഥാനം പിടിക്കുകയാണ്. മാത്യുവിന്റെ എതിർ സ്ഥാനാർഥിയ്ക്ക് വേണ്ടി ഒരു വീട്ടിൽ വോട്ടഭ്യർഥിയ്ക്കുന്ന സീനിലുള്ള ആ രണ്ട് പേരും ഗംഭീരം. മമ്മൂട്ടിയുടെ അച്ഛനും, മകളും, തങ്കനുമെല്ലാം അസാമാന്യ പ്രകടനം കൊണ്ട് പ്രേക്ഷകഹൃദയം കീഴടക്കി. ![](https://cdn.boolokam.com/articles/2023/11/wffwfwfw-2.jpg)ഇതുവരെ ആരും പറയാത്ത ഒരുപക്ഷേ ആരും പറയാൻ മടിക്കുന്ന ഒരു വിഷയം ആദർശ് സുകുമാരൻ, പോൾസൺ സ്കറിയ എന്നീ രണ്ട് ചെറുപ്പക്കാർ അവരുടെ തിരക്കഥാ രചനയിലൂടെ അത്ഭുതപ്പെടുത്തുന്നൊരു ബ്രില്യൻസുമായാണ് എത്തിയിരിക്കുന്നത്. ആ തിരക്കഥ ഏറെ പക്വതയാർന്ന ശൈലിയിലൂടെ മികച്ച ഒരു സിനിമാനുഭവമാക്കി മാറ്റിയ ജിയോ ബേബിയുടെ ഗ്രേറ്റ്‌ ഇന്ത്യൻ കിച്ചനു ശേഷമുള്ള മറ്റൊരു സിനിമാ വിപ്ലവം തന്നെയാണ് കാതൽ ദി കോർ.സിനിമയുടെ ഓരോ സീനിനും ഏറെ അനുയോജ്യമായ പശ്ചാത്തല സംഗീതമൊരുക്കിയ മാത്യുസ് പുളിക്കനും, മേലുകാവിന്റെയും പാലായുടെയും മികച്ച ഫ്രയിമുകൾ ഒരുക്കിയ സിനിമാട്ടോഗ്രാഫർ സാലു കെ തോമസും ഈ സിനിമയെ കൂടുതൽ സമ്പന്നമാക്കി. ശരിക്കും ഈ ലോകം ഉറപ്പായും കാണേണ്ട ഒരു സിനിമ തന്നെയാണ് കാതൽ ദി കോർ.