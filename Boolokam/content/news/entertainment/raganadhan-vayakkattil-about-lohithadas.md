---
author: Beaumaris
categories:
- Entertainment
comment_count: 0
date: 2023-05-28 03:08:44
draft: false
image: https://cdn.boolokam.com/articles/2023/05/qdq-1.jpg
like_count: 42048
share_count: 39728
tags:
- a k lohithadas
- director
- Featured
- writer
title: ലോഹിതദാസ് തിരക്കഥയുടെ, സംവിധാനത്തിന്റെ കിരീടവും ചെങ്കോലുമുപേക്ഷിച്ച് പോയിട്ട്
  പതിനാലു വർഷമാകുന്നു
view_count: 1667660
---

**രാഗനാഥൻ വയക്കാട്ടിൽ** ലോഹിതദാസ് തിരക്കഥയുടെ സംവിധാനത്തിന്റെ കിരീടവും ചെങ്കോലുമുപേക്ഷിച്ച് പോയിട്ട് പതിനാലു വർഷമാകുന്നു. പ്രൊഫഷണൽ നാടക രംഗത്തു നിന്നും തനിയാവർത്തനം എന്ന തിരക്കഥ എഴുതി കൊണ്ടാണ് സിനിമാരംഗത്തേക്ക് കാലെടുത്ത് വച്ചത്.പാരമ്പര്യ ഭ്രാന്തെന്ന തെറ്റായ വിശ്വാസത്തെ വളരെ ഹൃദയസ്പർശിയായി അവതരിപ്പിക്കാൻ ലോഹിയുടെ തിരക്കഥയിലൂടെ സംവിധായകൻ സിബിക്കും ബാലൻ മാഷ് എന്ന കഥാപാത്രത്തിലൂടെ മമ്മൂട്ടിക്കും കഴിഞ്ഞു.പിന്നീട് എഴുതാപ്പുറങ്ങൾ എന്ന സിനിമയുടെ തിരക്കഥയും ഇതിനേക്കാൾ മനോഹരമായിരുന്നു.:സീത പ്രേക്ഷകരുടെ മനസ്സിൽ ഒരു നൊമ്പരമായി ഇന്നും നിൽക്കുന്നു. [](https://cdn.boolokam.com/articles/2023/05/2e1e.jpg)കിരീടം എന്ന സിനിമയാണ് മലയാളികൾ കൂടുതൽ നെഞ്ചിലേറ്റിയത്. പോലിസ് കോൺസ്റ്റബിളായ അച്യുതൻ നായർ തൻ്റെ മകൻ സേതുമാധവൻ എസ് ഐ ആയി വന്ന് സല്യൂട്ട് ചെയ്ത് ജോലിയിൽ നിന്നും വിരമിക്കുന്ന സ്വപ്നത്തിൽ ജീവിക്കുന്നു.' എന്നാൽ എല്ലാ പ്രതീക്ഷകളും താളം തെറ്റിയ ഒരു ദിവസം. ചന്തയിൽ ഉണ്ടാകുന്ന അടിപിടി ഒഴിവാക്കാൻ ശ്രമിക്കുന്ന അച്ഛനെ മർദ്ദിച്ചവശനാക്കുന്നത് കണ്ടു നിൽക്കാൻ കഴിയാതെ ഗുണ്ടയിൽ നിന്നും രക്ഷിക്കുന്നു. ആ ഗുണ്ടയെ പീടിക മുറിയുടെ നിരപ്പലകയുടെ കമ്പി കൊണ്ടടിച്ച് മൃതപ്രായനാക്കി .കീരിക്കാടൻ ജോസ് എന്ന ഗുണ്ടയെ കീഴ്പ്പെടുത്തിയ സേതുവിന് രക്ഷക പരിവേഷം ജനങ്ങൾ നൽകി എടുത്തുയർത്തി ആഹ്ളാള പ്രകടനം നടത്തി. -തുടർന്നുണ്ടാകുന്ന സംഭവ വികാസങ്ങളോടെ പഞ്ചപാവമായ സേതുമാധവനെ ഒരു ഗുണ്ടയുടെ കിരീടം സമൂഹം ചാർത്തിക്കൊടുത്തു. [![](https://cdn.boolokam.com/articles/2023/05/qdq-1.jpg)](https://cdn.boolokam.com/articles/2023/05/qdq-1.jpg)ഇനി ഒരിക്കലും തിരിച്ചു വരരുതേ എന്ന് ഗ്രാമവാസികൾ ആഗ്രഹിച്ച ജോസ് ആശുപത്രിവാസം കഴിഞ്ഞ് എത്തിയ അന്നു തന്നെ രാത്രിയിൽ സേതുവിനെ അന്വേഷിച്ച് വീട്ടിലെത്തി. സേതുവിനെ കണ്ടെത്താത്ത അരിശത്തിൽ വീട്ടുകാരെ ഉപദ്രവിച്ചു. അവർ ആശുപത്രിയിലായി. ഇതറിഞ്ഞ സേതു സ്വന്തം കുടുംബത്തിന്റെ സുരക്ഷ കരുതി ആശുപത്രിയിൽ കിടക്കുന്ന അമ്മയോടും സഹോദരങ്ങളോടും യാത്ര പറഞ്ഞ് കീരിക്കാടനെ നേരിടാൻ അതേ ചന്തയിൽ വീണ്ടുമെത്തുന്നു.സംഘട്ടനങ്ങൾക്ക് പരിസമാപ്തിയായി ഒരു വിഭ്രാന്ത നിമിഷത്തിൽ കീരിക്കാനെ കുത്തിക്കൊല്ലുന്നു. പോലീസ് ഇൻസ്പെക്ടറാകാൻ യോഗ്യത നേടിയ മകൻ ഗുണ്ടയായി മാറിയതിന്റെ ദു:ഖം :അച്യുതൻ നായരുടെ സ്വപ്നം സേതുമാധവന്റെ തകർന്ന സ്വപ്നം സേതുവിന്റെ അമ്മയുടെ സ്വപ്നം നീർക്കുമിള പോലെ പൊട്ടിച്ചിതറുന്നു.പ്രേക്ഷകന്റെ ദു:ഖവുമായി മാറിയ തിരക്കഥ രചിക്കാൻ ലോഹിത ദാസിനല്ലാതെ ആർക്ക് കഴിയും,സേതുമാധവനായി അഭിനയിച്ച മോഹൻലാലിന് അവാർഡിന്റെസാധ്യതയിൽ നിന്നും തലനാരിഴക്ക് മാറിപ്പോയ ചിത്രം 'ജൂറിയുടെ പ്രത്യേക പരാമർശം ഉണ്ടായ ചിത്രമാണ് സിബി മലയിൽ സംവിധാനം ചെയ്ത കിരീടം [![](https://cdn.boolokam.com/articles/2023/05/qdqddddd-1024x721.jpg)](https://cdn.boolokam.com/articles/2023/05/qdqddddd.jpg)ഭരതം:സംഗീതകുടുംബത്തിലെ സംഗീതജ്ഞനായ ചേട്ടൻ രാമനാഥന്റേയും( നെടുമുടി വേണു ) അനുജൻ ഗോപിനാഥന്റേയും ( മോഹൻലാൽ )അവരുടെ കുടുംബാംഗങ്ങളിലൂടേയും വികസിക്കുന്ന കഥ. ഒരിക്കൽ ഒരു സംഗീത കച്ചേരിക്ക് പോയപ്പോൾ സംഘാടകരുടെ സൽക്കാരത്തിൽ മദ്യപിച്ച രാമനാഥന് ശബ്ദത്തിൽ ഇടർച്ചയും അപശ്രുതി വരികയും ചെയ്തപ്പോൾ കാണികൾ കൂകി വിളിച്ചതിനെ തുടർന്ന് അനുജനായ ഗോപിനാഥൻ തുടർന്ന് കച്ചേരി അവതരിപ്പിക്കുന്നു. വേദിയിൽ നിന്നും അപമാനിതനായി ഇറങ്ങിപ്പോ‌കേണ്ടി വന്ന രാമനാഥൻ പിന്നീട് മറ്റൊരു കച്ചേരി ബുക്ക് ചെയ്യാൻ വന്നവർ ചേട്ടനു പകരം അനുജനെ മതി എന്ന് പറഞ്ഞപ്പോൾ രാമനാഥൻ വീട് വിട്ട് ഇറങ്ങുന്നു .ചേട്ടന്റെ തിരോധാനത്തിലൂടെ പുരോഗമിക്കുന്ന കഥ:ഊമയായ സഹോദരിയുടെ (സുചിത്ര) വിവാഹത്തിനിടെയുണ്ടായ ചേട്ടൻ ഗോപിനാഥന്റെ മരണവാർത്തയും അത് വീട്ടിൽ അറിയിക്കാതെയുള്ള വിവാഹവും പ്രേക്ഷകരുടെ നെഞ്ചിടിപ്പ് കൂട്ടിയ സിനിമയാണ്. ചേട്ടന്റെ വസ്ത്രങ്ങൾ പോലിസ് കൈമാറുമ്പോൾ അനിയൻ ഗോപിയുടെ ഹൃദയം തകരുന്ന ഭാവപ്പകർച്ച മോഹൻലാലിന്റെ അഭിനയ മികവ് കൊണ്ട് തിരക്കഥയിൽ എഴുതിയതിനേക്കാൾ ഭാവതീവ്രമാക്കി. എല്ലാം ഉള്ളിലൊതുക്കി സഹോദരിയുടെ വിവാഹവും ചേട്ടന്റെ മരണാനന്തര ക്രിയയും ചെയ്ത അനുജനോട് ചേട്ടത്തി ( ലക്ഷ്മി) ചോദിക്കുന്ന ചോദ്യം: ഇനിയെങ്കിലും നിനക്കൊന്ന് പൊട്ടിക്കരഞ്ഞു കൂടേ? കണ്ണീർപ്പുഴയൊഴുകിയ നിമിഷങ്ങൾ, മികച്ച നടനുള്ള ദേശീയ പുരസ്കാരം മോഹൻലാലിന് ഭരതത്തിലൂടെ ലഭിച്ചു. [![](https://cdn.boolokam.com/articles/2023/05/qqqww-1.jpg)](https://cdn.boolokam.com/articles/2023/05/qqqww-1.jpg)അമരം:മകളെ പഠിപ്പിച്ച് ഡോക്ടറാക്കാനുള്ള ഒരു കടലോര മത്സ്യത്തൊഴിലാളിയുടെ ആഗ്രഹം അത് സഫലമാകാതെ അയൽവാസിയായ സുഹൃത്തിന്റെ മകനെ പ്രണയിച്ച് വീടുവിട്ടു പോകുന്ന മകളെ ഓർത്ത് ഹൃദയം തകരുന്നു അച്ചു എന്ന കഥാപാത്രത്തിലൂടെ മമ്മൂട്ടിക്ക് ഉജ്വലമാക്കാൻ കഴിഞ്ഞത് ഭരതന്റെ സംവിധാനത്തെ സഹായിച്ചത് ലോഹിതദാസിന്റെ ശക്തമായ തിരക്കഥ ഉള്ളതുകൊണ്ടായിരുന്നു.കൊച്ചുരാമനായി അഭിനയിച്ച മുരളിയും അച്ഛന്റെ മുത്തിന്റെ വേഷത്തിൽ മാതുവും കൊച്ചുരാമൻ്റെ ( മുരളി) മകൻ രഘുവായി അശോകനും അഭിനയ മികവിൽ മുന്നിട്ടുനിന്നത് തിരക്കഥയുടെ ശക്തമായ അടിത്തറ കൊണ്ടാണ്. പ്രദർശനശാലകളിൽ വൻ വിജയമായ ചിത്രം. ദശരഥം:വാടക ഗർഭപാത്രം പ്രമേയമായി എടുത്ത ദശരഥവും തിരക്കഥയുടെ കെട്ടുറപ്പ് കൊണ്ട് വിജയിച്ച സിനിമയാണ്.രാജീവ് മേനോൻ എന്ന മോഹൻലാലിന്റെ കഥാപാത്രവും രേഖയുടെ വാടക അമ്മയും മുരളിയുടേയും സുകുമാരിയുടേയും നെടുമുടി വേണുവിന്റേയും കഥാപാത്രങ്ങളെ അതിന്റെ സ്രഷ്ടാവിനെ മറക്കാൻ കഴിയില്ല.. [![](https://cdn.boolokam.com/articles/2023/05/wfwfwfg-2.jpg)](https://cdn.boolokam.com/articles/2023/05/wfwfwfg-2.jpg)മാല യോഗം: സ്ത്രീധനത്തിന്റെ പേരിൽ നിർധന കുടുംബംഗങ്ങൾ അനുഭവിക്കുന്ന കഷ്ടപ്പാടുകൾ എല്ലാം വളരെ ഹൃദയസ്പർശിയായി എഴുതിച്ചേർത്തു. മൃഗയ: പുലിയിറങ്ങുന്ന മലയോര ഗ്രാമത്തിൽ പുലിയെ വെടിവച്ചു കൊല്ലാൻ വരുന്ന വാറുണ്ണിയും ഇടവകയും ഗ്രാമീണതയും പുലിയെ കൊല്ലാൻ വന്ന വാറുണ്ണിയെ മെരുക്കാനുള്ള വഴികളും ആയി ഐ വി ശശി സംവിധാനം ചെയ്ത മികച്ച സിനിമ: [![](https://cdn.boolokam.com/articles/2023/05/fwwww-1.webp)](https://cdn.boolokam.com/articles/2023/05/fwwww-1.webp)എഴുതാൻ ഒരുപാട് സിനിമകൾ ഉണ്ട് .സമൂഹത്തിന്റെ ഏറ്റവും അടിത്തട്ടിൽ കിടക്കുന്നവരേയും: നാലുകെട്ടിലും മനകളിലും മാത്രമല്ല ജീവിതവും സന്തോഷവും ദാരിദ്ര്യവും കദനവും എന്ന് ലോഹിയുടെ അനവധി തിരക്കഥകളിലൂടെ അഭ്രപാളികളിലെ കഥാപാത്രങ്ങിലൂടെ സിനിമാസ്വാദകരിലേക്ക് പകർന്നു തന്നു. ഉന്നത കുലജാതരുടേയും ഉന്നത വിദ്യാഭ്യാസം നേടിയവരുടേയും കഥ മാത്രം പറയാതെ മറ്റു സമുദായങ്ങളും വിവിധ തൊഴിൽ ചെയ്യുന്നവരും കേരളത്തിൽ ഉണ്ടെന്ന് ലോഹിതദാസ് തന്റെ തിരക്കഥയിലൂടെ പുറം ലോകത്തെ അറിയിച്ചു.സല്ലാപത്തിൽ ആശാരിയുടെ കഥയിലൂടെ വെങ്കലത്തിൽ മൂശാരിമാരുടെ ജീവിതവും അമരത്തിൽ അരയൻമാരുടെ കഥാപാശ്ചാത്തലവും ' വീണ്ടും ചില വീട്ടുകാര്യങ്ങളിൽ മണ്ണാൻ മാരുടെ ജീവിതവും ഭൂതക്കണ്ണാടിയിൽ പുള്ളുവരുടെ കഥയും ജോക്കറിൽ സർക്കസ് കൂടാരത്തിലെ എല്ലാവരേയും ചിരിപ്പിക്കുന്ന കോമാളിയുടെ ദുഖവും' 'സാഗരം സാക്ഷിയിൽ പണമിടപാട് സ്ഥാപനത്തിന്റെ ഉയർച്ചയിൽ നിന്നും താഴോട്ട് പതിക്കുന്ന ഉടമയുടെ കഷ്ടത നിറഞ്ഞ ജീവിതവും നമ്മുടെ മുന്നിലേക്ക് എത്തിച്ചു.കാരുണ്യം, ആധാരം. തൂവൽ കൊട്ടാരം, കമലദളം ഹിസ് ഹൈനസ് അബ്ദുള്ള,കുടുംബപുരാണം, പാഥേയംതുടങ്ങി എത്രയോ നല്ല സിനിമകൾക്ക് തിരക്കഥ രചിച്ചു. ഭൂതക്കണ്ണാടി എന്ന സിനിമയിലൂടെ സംവിധാന രംഗത്തും പ്രവേശിച്ചു.ജോക്കർ, കസ്തൂരി മാൻ തുടങ്ങി അനവധി ചിത്രങ്ങൾ സംവിധാനം ചെയ്തു.ലോഹിതദാസിനെ പോലുള്ളവരുടെ അഭാവം മലയാള സിനിമ തിരിച്ചറിയുന്നു.2009 ജൂൺ 28 ന് വിട പറഞ്ഞ കലാകാരന് പ്രണാമം