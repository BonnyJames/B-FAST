---
author: Beaumaris
categories:
- Entertainment
comment_count: 0
date: 2023-01-15 17:49:59
draft: false
image: ''
like_count: 54000
share_count: 7781
tags:
- saudi vellakka
- saudi vellakka movie
title: സൗദി വെള്ളക്ക - ആ പാടത്തെ ചതുപ്പിൽ എവിടെയോ സത്താറിന്റെ ശരീരം ഇപ്പോഴും ആരും
  കാണാതെ കിടപ്പുണ്ടാവാം
view_count: 975865
---

**Aashish Nair** സൗദി വെള്ളക്ക വെറുമൊരു നന്മമരം സിനിമയാണോ അതോ കണ്ണുനനയിക്കുന്ന ഒരു കഥയാണോ എന്നത് അവിടെ നിക്കട്ടെ. സംസാരിക്കാനുള്ളത് സത്താറിനെ പറ്റിയാണ്. ഒരുപാട് പേരെ കണ്ടിട്ടുണ്ട് ഇങ്ങനെ. ജനിച്ച് വീഴുന്നത് തന്നെ സമൂഹത്തിന്റെയോ പണത്തിന്റെയോ യാതൊരു വിധ പ്രിവിലേജും ഇല്ലാതെ, അന്നന്നത്തേടം വിശപ്പില്ലാതെ തീർക്കണം എന്ന ചിന്ത മാത്രം ഉള്ളവർ. സത്താറിന് സ്വപ്‌നങ്ങൾ ഇല്ല എന്നല്ല, സ്വപ്നം കാണാൻ അവനു സമയമില്ല സാഹചര്യവുമില്ല. ഇന്ട്രോവർട്ട് എന്ന് ഗ്ലോറിഫൈ ചെയ്ത് വിളിക്കപ്പെടുന്ന അധികമാരോടും മനസ്സ് തുറക്കാൻ കഴിവില്ലാത്ത ഒരു പാവം. അവനു കുഞ്ഞുനാളിൽ സംസാരിക്കാനും കൂടെ ചിരിക്കാനും കൂട്ടുകാർ ഉണ്ടായിരുന്നില്ല, അവന്റെ ഉമ്മ മാത്രമേ ഉണ്ടായിരുന്നുള്ളു. പാവമായ അവനെ "കൂട്ടുകാർ" ഉപദ്രിവിക്കുന്നതും ഉപയോഗിക്കുന്നതും കണ്ട ഉമ്മ അവനെ എല്ലാവരിൽ നിന്നും അകറ്റി നിർത്താൻ ശ്രമിച്ചിട്ടുണ്ടാവും. അയല്പക്കത്തെ പെൺകുട്ടിയെ അകമഴിഞ്ഞ് സ്നേഹിച്ചിട്ടുണ്ടാവാം അവൻ. പക്ഷെ സ്വപ്നം കാണാൻ മാത്രമല്ല സ്നേഹിക്കാനും അവകാശമില്ല എന്ന് അവനു വൈകിയാവും മനസിലായിട്ടുണ്ടാവുക. അവളെ ഏതോ ഒരുത്തൻ കെട്ടിക്കൊണ്ട് പോയത് കൈയും കെട്ടി നോക്കി നില്കാനേ അവനെക്കൊണ്ട് പറ്റിയുള്ളൂ. ഭാര്യയെ സ്നേഹിക്കാനും കഷ്ടപെടുത്താതിരിക്കാനും അവൻ കഴിവതും ശ്രമിച്ചു പക്ഷെ ഉമ്മയും ഭാര്യയും തമ്മിലുള്ള തർക്കങ്ങൾ അവനു നേരെയുള്ള അമ്പുകളായി മാറിയപ്പോൾ അവനെ ഒന്ന് ആശ്വസിപ്പിക്കാൻ ആരുമില്ലായിരുന്നു. ഭാര്യയോടുള്ള കടമയും അമ്മയോടുള്ള സ്നേഹവും, ഏതെങ്കിലും ഒന്ന് തിരഞ്ഞെടുക്കണം എന്ന അവസ്ഥ വന്നപ്പോൾ ജീവിതത്തിൽ ആദ്യമായി അവൻ ലോജിക്കൽ ആയി. ഹൃദയം കൊണ്ട് മാത്രം തീരുമാനം എടുക്കാറുള്ള സത്താർ അന്ന് ലോജിക്കൽ ആയി. പക്ഷെ ആ കുറ്റബോധം അവനു താങ്ങാവുന്നതിലും അപ്പുറം ആയിരുന്നു. പോയി ചത്തൂടെടാ എന്ന കൂട്ടുകാരന്റെ വാക്കുകളേക്കാൾ അവനെ വേദനിപ്പിച്ചത് മറ്റൊന്നായിരുന്നു. ഉമ്മയെ തിരിച്ചു വിളിക്കാൻ ചെല്ലുമ്പോ അവനെ മനസിലാക്കേണ്ട ഉമ്മ തന്നെ അവന്റെ മുഖത്തു വാതിൽ കൊട്ടിയടയ്ക്കുന്നു. അപ്പോഴേ ഞാൻ ഉറപ്പിച്ചു സത്താർ ആ രാത്രിക്കപ്പുറം ജീവിച്ചിരിക്കില്ല എന്ന്. അവസാനം തന്നെ ഓട്ടോ ഏതോ ഒരു പാടവരമ്പത്ത് നിർത്തിയിട്ട് എല്ലാം മറന്നു കരഞ്ഞ ആ നിമിഷം ആവും അവന്റെ ജീവിതത്തിലെ ഏറ്റവും ലൗഡ് ആയ മൊമെന്റ്. ആ പാടത്തെ ചതുപ്പിൽ എവിടെയോ സത്താറിന്റെ ശരീരം ഇപ്പോഴും ആരും കാണാതെ കിടപ്പുണ്ടാവാം.