---
author: Beaumaris
categories:
- Entertainment
comment_count: 0
date: 2023-12-28 15:35:16
draft: false
image: ''
like_count: 144337
share_count: 52171
tags:
- ACTOR
- dancer
- Thara Kalyan
title: ‘ഭർത്താവിന്റെ മരണശേഷം ജീവിതം ആസ്വദിച്ചു’; താരാ കല്യാണിന്റെ പ്രസംഗത്തിന് വിമർശനം
view_count: 2189797
---

മലയാളികളുടെ പ്രിയപ്പെട്ട താരമാണ് താരാ കല്യാണ്. സിനിമയിലും സീരിയലിലും ഒരുപോലെ തിളങ്ങിയ താരം ഒരു പ്രസംഗത്തിനിടെ പറഞ്ഞ വാക്കുകളാണ് സോഷ്യൽ മീഡിയയിൽ ചർച്ചയാകുന്നത്. ഭർത്താവ് മരിച്ചതിന് ശേഷമാണ് താൻ ജീവിതം ആസ്വദിക്കാൻ തുടങ്ങിയതെന്ന് താര പറഞ്ഞു. ഒരു സ്വകാര്യ പരിപാടി ഉദ്ഘാടനം ചെയ്തു സംസാരിക്കുകയായിരുന്നു അവർ. ഭക്ഷണത്തെക്കുറിച്ച് പറഞ്ഞുകൊണ്ടാണ് താര പ്രസംഗം ആരംഭിച്ചത്. ഭക്ഷണം തയ്യാറാക്കുന്നത് സ്ത്രീകൾക്ക് മാത്രമല്ല, അതിൽ പുരുഷന്മാരും പങ്കെടുക്കണമെന്നും താരം വ്യക്തമാക്കി. പിന്നീട് തന്റെ ജീവിതത്തെ കുറിച്ച് താരം സംസാരിച്ചു. പ്രസംഗത്തിനെതിരെ വിമർശനം ഉയരുന്നുണ്ട്. താരാ കല്യാണിന്റെ വാക്കുകൾ ഇങ്ങനെ: 'ഞാൻ എന്റെ മകളുടെ അച്ഛൻ പോയതിന് ശേഷം ഇപ്പോഴാണ് ഒറ്റയ്ക്ക് ജീവിക്കുന്നത്. ജീവിതത്തിൽ ആസ്വദിക്കുന്നത് ഇപ്പോഴാണ്. സത്യം പറയാമോ, ശരിയാണോ തെറ്റാണോ എന്ന് എനിക്ക് അറിഞ്ഞൂടാ.. പക്ഷെ ലൈഫിൽ ഒരിക്കലും ഞാനൊരു സ്വാതന്ത്ര്യം ആസ്വദിച്ചിട്ടില്ല. അതാരും തരാത്തത് അല്ല, അത് അങ്ങനെ സംഭവിച്ചു പോയതാണ്. കിട്ടിയതിൽ ഏറ്റവും നല്ല ഫാമിലിയും ഭർത്താവും ഒക്കെയാണ്. എങ്കിലും നമുക്ക് കുറേ സാമൂഹ്യ ബന്ധങ്ങൾ, സാമ്പത്തികം, പല ചുമതലകൾ അങ്ങനെ ജീവിച്ച്, ഓടിത്തീർത്ത് ജീവിതം. ഇപ്പോൾ ഒരു ആറ് വർഷമായിട്ട് ഫസ്റ്റ് ഗിയറിലാണ് പോകുന്നത്. സുഖമാ ജീവിതം. ആരും കോപ്പിയടിക്കാൻ നിക്കണ്ട, ഓരോരുത്തർക്കും ഓരോ രീതിയിലാണ് സന്തോഷം. ഇപ്പോ എന്റെ ലൈഫ് എന്റെ ചോയിസ് ആണ്. സ്ത്രീയാണോ, കുട്ടിയാണോ, പുരുഷനാണോ എല്ലാവർക്കും അവരുടെ ജീവിതത്തിൽ ഒരു ചോയിസ് ആവശ്യമാണ്. അതിൽ നമ്മൾ ഏറ്റവും ഭംഗിയായി, ബുദ്ധിയോടെ എടുക്കേണ്ട കാര്യമാണ് നമ്മുടെ ഭക്ഷണക്രമം എന്നാണ് ഡോക്ടർ പറഞ്ഞത്...' താര പറഞ്ഞു. പ്രസംഗം വൈറലായതോടെ താരയെ അനുകൂലിച്ചും പ്രതികൂലിച്ചും നിരവധി പ്രതികരണങ്ങളാണ് വന്നുകൊണ്ടിരിക്കുന്നത്. ഭർത്താവിന്റെ മരണശേഷം ഒറ്റയ്ക്ക് ജീവിക്കാൻ തുടങ്ങിയതോടെ ജീവിതം ആസ്വദിച്ച് തുടങ്ങിയെന്ന പരാമർശമാണ് ഏറെ വിമർശനങ്ങൾക്കും ആധാരം. സ്വാതന്ത്ര്യം ലഭിക്കാൻ എല്ലാ സ്ത്രീകളും വിധവകളാകണമെന്നാണോ ഉദ്ദേശിച്ചത് എന്ന വിമർശനവും ഉയരുന്നുണ്ട്. സ്ത്രീകൾ ഒറ്റയ്ക്ക് ജീവിക്കാനും സ്വാതന്ത്ര്യത്തോടെ ജീവിതം ആസ്വദിക്കാനും പഠിക്കണമെന്ന് താര കല്യാൺ പറഞ്ഞതായി ഒരുകൂട്ടം ആളുകൾ വാദിക്കുന്നു. ഭർത്താക്കന്മാർക്കും കുട്ടികൾക്കും വേണ്ടി ജീവിക്കാൻ മറക്കുന്ന ഒട്ടനവധി സ്ത്രീകളുടെ പ്രതിനിധിയാണ് താരാ കല്യാണെന്നും അത് പറയുമ്പോൾ അനാവശ്യമായി വിമര്ശിക്കേണ്ട എന്നും കമന്റുകൾ ഉണ്ട്.