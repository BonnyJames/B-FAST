---
author: Beaumaris
categories:
- Entertainment
comment_count: 0
date: 2022-11-25 17:18:43
draft: false
image: ''
like_count: 38115
share_count: 9376
tags:
- suhasini
- suhasini actress
title: അസിസ്റ്റന്റ് ഡയറക്ടറായി കരിയർ തുടങ്ങിയ സുഹാസിനി അഭിനയ വഴിയിലേക്ക് നടന്നു കയറിയ
  രസകരമായ കഥ
view_count: 887826
---

**Mukesh Kumar** രജനികാന്ത്, ശ്രീദേവി, ഉണ്ണിമേരി എന്നിവര്‍ പ്രധാന വേഷങ്ങളിലഭിനയിച്ച് മഹേന്ദ്രൻ സംവിധാനം ചെയ്ത 'ജോണി' സിനിമയുടെ ഷൂട്ടിംഗ് മദ്രാസിലെ ജെമിനി ഫ്ലൈ ഒാവറിന് സമീപമുള്ള ഒരു ടെക്സ്റ്റൈല്‍സില്‍ വച്ച് നടക്കുന്ന സമയം... അടുത്ത സിനിമയില്‍ നായികയാകാമെന്ന് ഏറ്റിരുന്ന ഹിന്ദി നടി പിന്‍മാറിയത് കൊണ്ട് അതിന് നായികയെ കണ്ടെത്താനുള്ള ടെന്‍ഷനിലുമാണ് സംവിധായകൻ.. ഛായാഗ്രാഹകൻ അശോക് കുമാറിന്റെ അസിസ്റ്റന്റായി ഷൂട്ടിംഗില്‍ പങ്കെടുത്തു കൊണ്ടിരുന്ന പെണ്‍കുട്ടിയെ ചൂണ്ടിക്കാട്ടി സ്റ്റില്‍ ഫോട്ടോഗ്രാഫർ രവി സംവിധായകനോട് പറഞ്ഞു.."ഈ പെണ്‍കുട്ടി ആ ക്യാരക്റ്ററിന് യോജിക്കുമെന്ന് തോന്നുന്നു".. മഹേന്ദ്രൻ ചിരിച്ചു കൊണ്ടു മറുപടി പറഞ്ഞു.."നിങ്ങള്‍ക്കും തോന്നി അല്ലേ..എനിക്കിത് തോന്നിയിട്ട് ആ കുട്ടിയോട് നേരിട്ട് ചോദിച്ചു..അഭിനയിക്കാന്‍ താല്പര്യമില്ലെന്നാ പറയുന്നത്" ഷൂട്ടിംഗിന്റെ ഇടവേളകളില്‍ ടെക്സ്റ്റൈൽ ഷോപ്പിലെ വലിയ കണ്ണാടികളില്‍ തലമുടി കോതിയൊതുക്കുന്ന, മുഖം മിനുക്കുന്ന ആ പെണ്‍കുട്ടിയെത്തന്നെ ശ്രദ്ധിച്ച ഫോട്ടോഗ്രാഫർ രവി വീണ്ടും‌ സംവിധായകനോട് പറഞ്ഞു "കാര്യമായി നിര്‍ബന്ധിച്ചാല്‍ ആ കുട്ടി അഭിനയിക്കുമെന്നാ തോന്നുന്നത്".. സംവിധായകൻ മഹേന്ദ്രൻ സിനിമറ്റോഗ്രാഫര്‍ അശോക് കുമാര്‍ വഴി വീണ്ടും ആ കുട്ടിയോട് സംസാരിക്കുകയും ഇത്തവണ‌ ആ പെണ്‍കുട്ടി അഭിനയിക്കാമെന്ന് സമ്മതിക്കുകയും‌ ചെയ്തു... അങ്ങനെ അഡയാര്‍ ഫിലിം ഇന്‍സ്റ്റിറ്റ്യൂട്ടില്‍ നിന്നും സിനിമാറ്റോഗ്രാഫി പഠിച്ചിറങ്ങി അശോക് കുമാറിന്റെ അസിസ്റ്റന്റായി കരിയര്‍ തുടങ്ങിയ സുഹാസിനി എന്ന ആ പെണ്‍കുട്ടി വര്‍ക്ക് ചെയ്ത ആദ്യ സിനിമയുടെ ഷൂട്ടിംഗ് പൂര്‍ത്തിയാകും മുമ്പേ അഭിനയത്തിന്റെ വഴിയിലേക്ക് നടന്നു കയറി...ആദ്യമായി അഭിനയിച്ച 'നെഞ്ചത്തെ കിള്ളാതേ' എന്ന സിനിമയിലൂടെ തമിഴ്നാട് സര്‍ക്കാരിന്റെ മികച്ച നടിക്കുള്ള പുരസ്കാരവും‌ നേടിയെടുത്തു സുഹാസിനി.‌അശോക് കുമാർ, ഉണ്ണിമേരി എന്നിവരോടൊപ്പം‌ 'ജോണി'യുടെ ഷൂട്ടിംഗ് ലൊക്കഷനില്‍ നില്‍ക്കുന്ന സുഹാസിനിയുടെ ചിത്രങ്ങളാണ് ഇതോടൊപ്പം... കടപ്പാട് Malayalam Movie & Music DataBase (m3db)