---
author: Beaumaris
categories:
- Entertainment
comment_count: 0
date: 2023-06-29 10:20:00
draft: false
image: https://cdn.boolokam.com/articles/2023/06/fqq.jpg
like_count: 8897
share_count: 7331
tags:
- mammootty
- mohanlal
- moonnam mura
- oru cbi diary kurippu
- SN Swami
title: S.N. സ്വാമിയുടെ ഡ്രീം കഥാപാത്രമായ മൂന്നാംമുറയിലെ അലി ഇമ്രാനെ മമ്മുക്ക സേതുരാമയ്യർ
  ആക്കിയ കഥ..!
view_count: 325616
---

**Moidu Pilakkandy** സ്ക്രിപ്റ്റ് തിരുത്തിയ മമ്മുക്കയും അതുമൂലം മലയാള സിനിമയ്ക്ക് കൈവന്ന ഇൻഡസ്ട്രിയൽ ഹിറ്റും ഐക്കോണിക് കഥാപാത്രവും..! . S.N. സ്വാമിയുടെ ഡ്രീം കഥാപാത്രമായ അലി ഇമ്രാനെ മമ്മുക്ക സേതുരാമയ്യർ ആക്കിയ കഥ..! 5 നേരം മുടങ്ങാതെ നമസ്കരിക്കുന്ന ക്രിമിനലുകളെ ഇടിച്ച് നിരത്തുന്ന ചുറുചുറുക്കുള്ള അലി ഇമ്രാൻ എന്ന പോലീസ് ഓഫീസർ നടത്തുന്ന കുറ്റാന്വേഷണങ്ങളുടെ കഥയാണ് തിരക്കഥാകൃത്ത് S.N.സ്വാമി ഒരു സിബിഐ ഡയറിക്കുറിപ്പിൻ്റെ വൺ ലൈനർ പ്ലോട്ടായി ആദ്യം മമ്മുക്കയോട് പറഞ്ഞത്.എന്നാൽ അപ്പോഴും ഐ.വി.ശശി-ദാമോദരൻ മാഷ്-മമ്മൂക്ക ടീമിന്റെ ആവനാഴി തീർത്ത ആരവം മലയാളസിനിമയിൽ കെട്ടടങ്ങിയിട്ടിരുന്നില്ലായിരുന്നു. ഇതറിയാവുന്ന മമ്മുക്ക സ്വാമിയോട് പറഞ്ഞു. ആവനാഴി ഇപ്പോൾ കഴിഞ്ഞതല്ലേ ഉള്ളൂ. അതിനാൽ പെട്ടെന്നൊരു പോലീസ് ഓഫീസർ വേണ്ട. നമുക്കൊരു സിബിഐ സിനിമ ചെയ്യാം.ഇത് കേട്ട സ്വാമിക്ക് പ്രത്യേകിച്ചൊന്നും തോന്നിയില്ല. പോലീസ് ഓഫീസർ സി.ബി.ഐ ആയി മാറുന്നു എന്നല്ലാതെ മാറ്റമൊന്നുമില്ല പ്രമേയം കുറ്റാന്വേഷണം തന്നെ.ഇതിനിടെ സംവിധായകൻ കെ.മധുവും സ്വാമിയും തമ്മിൽ പടത്തിൻ്റെ സ്ക്രിപ്റ്റും മറ്റും ട്രിവാൻഡ്രം ക്ലബ്ബിൽ വച്ച് ഡിസ്കഷൻ നടക്കുന്നതിനിടെ എഴുതിയ സീനുകൾ കേൾക്കാൻ വീണ്ടും മമ്മൂക്ക വന്നു. സ്വാമി എഴുതിയതത്രയും വായിച്ചു. എന്നാൽ മമ്മൂക്കയ്ക്ക് കഥാപാത്രമായ അലി ഇമ്രാൻ എന്ന പേര് ഇഷ്ടമായില്ല. മമ്മൂക്ക പറഞ്ഞു : "ഒരു സി.ബി.ഐ ഓഫീസർക്ക് ഇണങ്ങുന്ന കുറച്ചുകൂടി മികച്ച ഒരു പേരും സംസ്കാരവുമാണ് വേണ്ടത്. അക്രമശൈലി ഒന്നും വേണ്ട. ബുദ്ധിയാണ് ആയുധമാക്കേണ്ടത്. ആ മുസ്‌ലിം പേരും വേണ്ട. നമുക്കൊരു ബ്രാഹ്മണ കഥാപാത്രമായ സ്വാമി മതി. പട്ടരിൽ പൊട്ടനില്ല എന്നല്ലേ? " ഇത് കേട്ട S.N.സ്വാമി അന്തം വിട്ടു. പട്ടരോ? സ്വാമി എന്നത് ഒരു തണുപ്പൻ പേരല്ലേ എന്ന് മമ്മുക്കയോട് അദ്ദേഹം തിരിച്ചു ചോദിച്ചു. [](https://cdn.boolokam.com/articles/2023/06/fwwwwff.jpg)എന്നാൽ അക്കാലത്ത് സത്യൻ മാഷിനേക്കാൾ കാർക്കശ്യവും വീറും വാശിയും ഉണ്ടായിരുന്ന മമ്മുക്ക ദേഷ്യപ്പെട്ട് സ്വാമിയോട് പറഞ്ഞു. " താൻ ഇങ്ങോട്ട് കൂടുതലൊന്നും പറയണ്ട. സ്വാമി മതി. താൻ വലിയ തിരക്കഥാകൃത്തല്ലേ? താൻ ഈ രീതിയിൽ അങ്ങോട്ട് എഴുതിയാൽ മതി. താൻ വിചാരിച്ചാൽ നടക്കും." തൻ്റെ ഡ്രീം കഥാപാത്രത്തിൻ്റെ പേര് മാറ്റാൻ പറഞ്ഞത് സ്വാമിക്ക് പെട്ടെന്ന് ഉൾക്കൊള്ളാനായില്ല. എങ്കിലും മമ്മൂക്കയുടേ വ്യക്തിപ്രഭാവത്തിനും നിർബന്ധത്തിനും ഒടുവിൽ സ്വാമി വഴങ്ങി. അങ്ങനെ കണ്ടെത്തിയ പേരായിരുന്നു സേതുരാമയ്യർ. മലയാള സിനിമയിലെ ഐക്കോണിക് കഥാപാത്രവും അക്കാലത്തെ സർവ്വകാല ഹിറ്റും പിറന്നു. ഒരു സിബിഐ ഡയറിക്കുറിപ്പ് കേരളത്തിൽ 300+ ദിവസവും അതിന് പുറമേ തമിഴ്നാട്ടിൽ 100+ ദിവസവും തകർത്തോടി മമ്മുക്കയുടെ കരിയറിലെ തന്നെ ഒരു പൊൻതൂവൽ ആയിമാറി. പിന്നീട് 5 ടോട്ടൽ സിനിമകൾ ഈ കഥാപാത്രത്തിൻ്റേതായി മാറി ഹോളിവുഡിൽ ജെയിംസ് ബോണ്ട് സീരീസ് പോലെ മലയാളത്തിലെ ഐതിഹാസിക നേട്ടവും സി.ബി.ഐ സീരീസ് കരസ്ഥമാക്കി. എന്നാൽ തൻ്റെ ഡ്രീം കഥാപാത്രമായ അലി ഇമ്രാനെ ഉപേക്ഷിക്കാൻ S.N.സ്വാമി ഒരുക്കമായിരുന്നില്ല. കെ. മധുവിൻ്റെ തന്നെ മറ്റൊരു ത്രില്ലർ പടമായ മൂന്നാംമുറയിലൂടെ പോലീസ്‌ ഓഫീസറായി തന്നെ സ്വാമി അലി ഇമ്രാനെ പുന:സൃഷ്ടിച്ചു. അതിൽ അലി ഇമ്രാനായി വേഷമിട്ടത് ലാലേട്ടൻ ആയിരുന്നു. മമ്മുക്ക നിരസിച്ച അലി ഇമ്രാനെ ലാലേട്ടനിലൂടെ വെള്ളിത്തിരയിൽ സ്വാമി സാക്ഷാത്കരിച്ചു. മലയാള സിനിമാ ചരിത്രത്തിലെ അന്നുവരെ ഉള്ള ഏറ്റവും വലിയ ഇനീഷ്യൽ ക്രൗഡ് പുൾ/ഇനിഷ്യൽ ഗ്രോസ് നേടിയ സിനിമയായി മൂന്നാം മുറമാറി. തൃശൂരിലെ ഒരു തീയേറ്ററിൽ തിക്കിലും തിരക്കിലും പെട്ട് ഒരാൾ മരണപ്പെടുകവരെ ചെയ്തു മൂന്നാംമുറ റിലീസ് ദിവസം. എങ്കിലും ആ ഇനീഷ്യൽ പുൾ ലോങ്ങ് റണ്ണിങ്ങിൽ നിലനിർത്താൻ മൂന്നാംമുറയ്ക്ക് കഴിഞ്ഞില്ലെങ്കിലും ലാലേട്ടൻ അവതരിപ്പിച്ച അലി ഇമ്രാൻ എന്ന കഥാപാത്രം പ്രേക്ഷകപ്രീതി പിടിച്ചുപറ്റി സ്വാമിക്ക് സംതൃപ്തി നൽകി. [![](https://cdn.boolokam.com/articles/2023/06/fqq.jpg)](https://cdn.boolokam.com/articles/2023/06/fqq.jpg)നായകൻ തിരക്കഥയിൽ ഇടപെടുന്നു തിരക്കഥാകൃത്തിൻ്റെ സ്വാതന്ത്ര്യത്തിൽ കൈകടത്തുന്നു അത് ശരിയല്ല എന്നൊക്കെ പലരും പറയുമ്പോൾ ഇവിടെ മമ്മുക്ക നടത്തിയ ഇടപെടൽ അക്ഷരാർത്ഥത്തിൽ സിനിമയ്ക്ക് ഗുണകരമായിമാറുകയാണുണ്ടായത്. ഇത് മമ്മുക്കയാണ്. മമ്മുക്കയെ പോലെ ഉള്ള ധീഷണാശാലികൾ പറയുന്ന സജഷൻസ് ഐത് തിരക്കഥാകൃത്തിനും സംവിധായകനും ഗുണകരമാവുകയല്ലേ ഉള്ളൂ. ആയതിനാൽ ചില സന്ദർഭങ്ങളിൽ മമ്മുക്കയേയും ലാലേട്ടനേയും പോലുള്ള കഴിവുള്ള പരിചയസമ്പന്നരായ നായകനടൻമാർ സ്ക്രിപ്റ്റിൽ ഇടപെടുന്നതിൽ തെറ്റ് പറയാനാവില്ല. പ്രത്യേകിച്ച് സിനിമ എന്ന ഒരു ടീം വർക്കിൽ. എന്നാൽ ഇന്നലെ മുളച്ച ചില നടീനടൻമാരും തത്വദീക്ഷയില്ലാതെ പ്രവർത്തിക്കുന്ന ചില നായകനടൻമാരും ഇടപെട്ട് അലംബാക്കുന്നതാണ് എതിർക്കപ്പെടേണ്ടതും നിയന്ത്രിക്കേണ്ടതും. അല്ലാതെ ഉള്ള സർഗ്ഗാത്മകമായ ഇടപെടലുകളെ എതിർക്കേണ്ടതില്ല.