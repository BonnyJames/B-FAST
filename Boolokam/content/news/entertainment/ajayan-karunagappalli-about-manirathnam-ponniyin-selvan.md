---
author: Beaumaris
categories:
- Entertainment
comment_count: 0
date: 2022-10-01 11:03:43
draft: false
image: ''
like_count: 130758
share_count: 19034
tags:
- manirathnam
- ponniyin selvan
- Ponniyin Selvan Part 1
- അജയൻ കരുനാഗപ്പള്ളി
title: മുത്തശ്ശൻ വാങ്ങി നൽകിയ ഓൾഡ് മോഡൽ വീഡിയോ ക്യാമറയും തൂക്കി നടന്നു കണ്ണിൽ കണ്ടതെല്ലാം
  ചിത്രീകരിച്ചു നടന്ന പയ്യൻ
view_count: 1874623
---

**അജയൻ കരുനാഗപ്പള്ളി** തന്റെ മുത്തശ്ശൻ വാങ്ങി നൽകിയ ഓൾഡ് മോഡൽ വീഡിയോ ക്യാമറയും തൂക്കി നടന്നു കണ്ണിൽ കണ്ടതെല്ലാം ചിത്രീകരിച്ചു ചിത്രീകരിച്ചു സ്വയമെന്ന നിലയിൽ മാത്രം പ്രസ്തുത രംഗത്ത് വിദ്യാഭ്യാസം ആർജ്ജിച്ച 'ഗോപാൽ രത്നം സുബ്രഹ്മണ്യൻ' പിത്ക്കാല ഇന്ത്യൻചലച്ചിത്ര-ചരിത്രത്തിൽ 'മണിരത്നം' എന്ന ചുരുക്കവിളിയിൽ പതിറ്റാണ്ടുകളോളം പത്തരമാറ്റ് പേരായത് സിനിമയോടുള്ള അഭിനിവേശവും ആത്മാർത്ഥതയും കൊണ്ടു മാത്രമാണ്.ആദ്യസിനിമ കന്നഡ ഭാഷയിലായിരുന്നു. (1983 ൽ, 'പല്ലവി അനുപല്ലവി').മികച്ച തിരക്കഥാകൃത്തിനുള്ള സംസ്ഥാനഅവാർഡ് ആദ്യ സൃഷ്ടിയിലൂടെ സ്വന്തമാകുകയും ചെയ്തു.. രണ്ടാമത്തേത് മോഹൻലാൽ നായകനായി മലയാളത്തിലിറങ്ങിയ 'ഉണരൂ' എന്ന രാഷ്ട്രീയസിനിമയായിരുന്നു.അരങ്ങേറി രണ്ടാം വർഷമാണ് സ്വന്തം ഭാഷയിൽ വരവറിയിക്കുന്നത് (പകൽനിലാവ് 1985). എന്നാൽ യഥാർത്ഥ എൻട്രി തൊട്ടടുത്ത വർഷം ഇറങ്ങിയ 'മൗനരാഗ'മായിരുന്നു.1987ൽ അതിശക്തനായ വരദരാജമുതലിയാരുടെ കഥ പറഞ്ഞ 'നായകൻ' സ്വന്തം സംവിധാനമികവിന്റെ നായകത്വത്തെ വിളിച്ചോതുന്ന മാസ്സ് ആൻഡ് ക്ലാസ്സ്‌ മിശ്രണമായിരുന്നു.. തുടർന്ന് അഗ്നിനക്ഷത്രം,തിരുടാ തിരുടാ,അഞ്ജലി,ഗീതാഞ്ജലി,റോജ, ബോംബെ,ദിൽസേ,ദളപതി, ഇരുവർ, അലൈ പായുതേ,കന്നത്തിൽ മുത്തമിട്ടാൽ,യുവ, ആയുധ എഴുത്ത്, രാവൺ, ചൊക്ക ചിവന്ത വാനം ,കടൽ, ഗുരു,അങ്ങനെ അങ്ങനെ.വയസ്സ് 67 ആയിരിക്കുന്നു ഇതിനിടയിൽ പത്മശ്രീയിലൂടെ രാജ്യ ആദരവ്... 6 ദേശീയ പുരസ്‌കാരങ്ങൾ.10 ഫിലിം ഫെയർ അവാർഡ്.അന്താരാഷ്ട്ര ചലച്ചിത്രോത്സവങ്ങളിൽ വിദേശരാജ്യങ്ങളിൽ നിന്നു നേടിയെടുത്ത ഒട്ടനവധി പുരസ്‌കാരങ്ങൾ.അത്രയേറെ പ്രീയപ്പെട്ട മണിരത്നം തന്റെ കലാജീവിതത്തിലെ ഏറ്റവും വമ്പൻ സിനിമയായ 'പൊന്നിയിൻ സെൽവനി'ലൂടെ നമ്മെ അഭിസംബോധന ചെയ്യാൻ എത്തുമ്പോൾ -ഈ തികവിനു താഴെയായ യാതൊന്നും ഞാൻ പ്രതീക്ഷിച്ചിരുന്നില്ല എന്നത് തന്നെയാണ് നേര്.ദൃശ്യചാരുതയുടെ സുദീർഘവ്യാകരണമാണ് മണിരത്നമെന്ന് PS-1 വീണ്ടും അടിവരയിടുന്നുണ്ട്.. 1950 കളിൽ കൽക്കി കൃഷ്ണമൂർത്തി എഴുതിയതായ അതേ പേരിലെ നോവലിന്റെ ദൃശ്യാവിഷ്ക്കാരമാണ് ഇപ്പോൾ മണിരത്നം നിർവഹിച്ചിരിക്കുന്നത്. തലമുറകളുടെ വായനാപ്പഴക്കത്തെ അഡ്രസ് ചെയ്യുക എന്ന വലിയ വെല്ലുവിളിയും സംവിധായകന് നേരിടേണ്ടതായി ഉണ്ടായിരുന്നു..ആ അർത്ഥത്തിൽ അഭിരുചി മിശ്രണങ്ങളോടുള്ള ഏറ്റുമുട്ടൽ വിജയം കൂടിയാണ് ഇത്.വിക്രം, കാർത്തി,പ്രഭു,ജയറാം,ലാൽ, റഹ്മാൻ, ശരത്കുമാർ, പ്രകാശ് രാജ്,ഐശ്വര്യറായ്,ഐശ്വര്യ ലക്ഷ്‌മി,തൃഷ, ജയം രവി അങ്ങനെ എല്ലാവരും കഥയിലെയും കഥാപാത്രത്തിന്റെയും കൃത്യപാകതയിലേക്ക് സ്വയം ധാതുലായനിയായി വിജയിച്ചൊഴുകുന്ന അതിമനോഹരമായ ഒരു സിനിമാ അനുഭവം..A.R.റഹ്മാൻ പ്രഭാവം അഴകു വിതാനങ്ങൾ നീളെ വിരിച്ചു ഏറ്റവും ചൈതന്യവത്തായി കാണപ്പെടുന്നത് മണിരത്നം സിനിമകളിലാണ്, അത് ഇക്കുറിയും തെറ്റിയിട്ടില്ല.ആവർത്തിച്ചു കാണാൻ പ്രേരിപ്പിക്കുന്ന ഏതോ ഒരു അപാര കാന്തികത എന്നെ തീർച്ചയായും ഈ സിനിമയുമായി ബന്ധിപ്പിക്കുന്നുണ്ട്..ഒരു മികച്ച തീയേറ്റർ എക്സ്പീരിയൻസ്