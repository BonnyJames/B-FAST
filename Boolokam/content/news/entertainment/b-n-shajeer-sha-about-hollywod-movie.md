---
author: Beaumaris
categories:
- Entertainment
comment_count: 0
date: 2022-11-19 07:57:18
draft: false
image: ''
like_count: 72704
share_count: 9252
tags:
- B N Shajeer Sha
- Featured
- hollywood
title: കളക്ഷൻ കയറുമ്പോഴും ഉറക്കം തൂങ്ങുന്ന ഹോളിവുഡ് സിനിമകൾ
view_count: 1704724
---

**ബി എൻ ഷജീർ ഷാ** **കളക്ഷൻ കയറുമ്പോഴും ഉറക്കം തൂങ്ങുന്ന ഹോളിവുഡ് സിനിമകൾ** കൊറോണ ഒരു വശത്തു ഒന്ന് ഒതുങ്ങി ലോകം പഴയത് പോലെ യുദ്ധം കള്ളക്കടത്തു കൊലപാതകം വിശ്വാസ വഞ്ചന പ്രകൃതി ദുരന്തം എന്നിങ്ങനെയുള്ള കലാപരിപാടികളിലൂടെ കടന്നു പോകുന്ന കാലമാണ് ഇപ്പോൾ. ഇടയ്ക്കിടെ കൊറോണ ഞാനിവിടെയൊക്കെ ഉണ്ട് എന്ന് നമ്മളെ വന്നു ഓർമ്മിപ്പിക്കുന്നുണ്ട് എങ്കിലും പോ മോനെ ദിനേശാ എന്ന് പഞ്ച് ഡയലോഗ് അടിച്ചു നമ്മൾ മുന്നോട്ടു ഓടുകയാണ്. ഈ ഓട്ടത്തിന്റെ ഇടയിൽ കുറച്ചു സമയം കളയാൻ നാമെല്ലാം ആശ്രയിക്കുന്ന ഒന്നാണ് സിനിമ. ലോകത്തിന്റെ സിനിമാ വ്യവസായത്തെ കൊറോണയ്ക്ക് മുൻപ് കൊറോണയ്ക്ക് ശേഷം എന്ന് വേണം ഇനി പറയാൻ. വര്ഷങ്ങളായി നമുക്കിടയിൽ ഉണ്ട് എങ്കിലും നമ്മളിൽ പലരും കൊറോണ കാരണമാണ് ott പ്ലാറ്റ് ഫോമുകളെ പറ്റി കൂടുതൽ അറിയാൻ കാരണമായത്. ott വന്നപ്പോൾ നമ്മെളെല്ലാം പുതുപുത്തൻ സിനിമകൾ വീട്ടിൽ ഇരുന്നു കാണാൻ തുടങ്ങി. തിയറ്റർ റിലീസ് വെച്ചിരുന്ന പല ഗമണ്ടൻ സിനിമകളും നേരെ ott വഴി റിലീസ് ആയി. അതൊക്കെ നമ്മൾ ആസ്വദിച്ചു. കൊറോണ പെട്ടന്നു പോവില്ല എന്ന് മനസിലാക്കിയ സിനിമാക്കാർ ott വേണ്ടി സിനിമ ഒരുക്കാൻ തുടങ്ങി. പലതിലും കോമ്പ്രമൈസ് ചെയ്യേണ്ടി വന്നത് കൊണ്ട് പല സിനിമകളുടെയും മേക്കിങ് ശോകമാകാൻ തുടങ്ങി. കൊറോണ അല്ലെ കോവിഡ് അല്ലെ കൊറോണ പോകും എല്ലാം ശരിയാകും എന്ന വിശ്വാസത്തിൽ പ്രേക്ഷകർ സ്മാർട്ട് ടി വിയിലും ലാപ്പിലും മൊബൈലിലുമായി സിനിമകൾ ആസ്വദിക്കാൻ ശ്രമിച്ചു തുടങ്ങി. അങ്ങനെ കൊറോണ ഏകദേശം ഒതുങ്ങി. നേരത്തെപറഞ്ഞത് പോലെ ലോകം സാധാരണ നിലയിലോട്ടു മാറാൻ തുടങ്ങി. പക്ഷെ നമ്മുടെ സിനിമാക്കാർ പലരും ആ മാറ്റം അറിഞ്ഞില്ല. കൊറോണ സമയത്തു വന്ന അഡ്ജസ്റ്റ്മെന്റ് മേക്കിങ് എന്ന രീതി പലരും ഇപ്പോഴും തുടർന്ന് പോകുന്നു. അതിനു ഉത്തമ ഉദാഹരണമാണ് ലോകസിനിമയുടെ അപ്പൂപ്പൻ ആയ ഹോളിവുഡ് സിനിമകൾ. എല്ലാ സിനിമകളെയും പറ്റി ഇവിടെ പറയുന്നില്ല. കൊമേർഷ്യൽ അല്ലാത്ത തരത്തിലുള്ള മികച്ച കലാസൃഷ്ടികൾ അവിടെ ഉണ്ട് എങ്കിലും ഏറെ ആരാധകരുള്ള സൂപ്പർ ഹീറോ ആക്ഷൻ സിനിമകൾ എല്ലാം പടവലം പോലെ താഴേയ്ക്ക് ആണ് വളർച്ച. പടച്ചു വിടുന്ന പലതിനും കളക്ഷൻ ഏറെ വരുന്നുണ്ട് എങ്കിലും ശോകമായ അവസ്ഥയിലാണ് പല സിനിമകളും ഇപ്പോൾ. അങ്ങനെ കണക്ക് നോക്കണം എങ്കിൽ ഒന്നാമനായ ഡിസ്നിയുടെ മർവൽ പതിപ്പുകൾക്ക് ഒന്നാം സ്ഥാനം കിട്ടും. ആരധകർക്ക് ശ്വാസം വിടാൻ സമയം കൊടുക്കാതെ ഒരു സിനിമ പിന്നാലെ സീരീസ് അത് തീരുന്ന പിറ്റേന്ന് അടുത്ത സിനിമാ എന്ന തരത്തിൽ മർവൽ ഒന്നൊന്നായി സിനിമകൾ ഇറക്കുന്നുണ്ട് എങ്കിലും ഏൻഡ് ഗെയിം എന്ന മികച്ച കലാ സൃഷ്ടിയുടെ പകുതി പോലും ക്വളിറ്റി ഇല്ലാത്തവയാണ് ഇപ്പോൾ ഉള്ള മർവൽ സിനിമകൾ. ആരാധകർ സമ്മതിക്കില്ല എങ്കിലും ഇപ്പോൾ ഇറങ്ങുന്ന മാർവെൽ സിനിമകളുടെ റിവ്യൂസ് എല്ലാം അവർക്ക് എതിരാണ്. മാർവെൽ സിനിമകൾ മാത്രമല്ല ഏറെ കാത്തിരുന്ന ജുറാസിക്ക് പാർക്ക് കളക്ഷൻ വാരി എങ്കിലും ഒരാൾ പോലും നല്ലത് പറഞ്ഞു കണ്ടില്ല. ബാറ്റ് മാൻ മാത്രമാണ് കുറച്ചു എങ്കിലും വ്യത്യസ്തമായ രീതിയിൽ അടുത്ത കാലത്തായി പുറത്തു വന്ന ഹോളിവുഡ് സിനിമ. പക്ഷെ വലിച്ചു നീട്ടി ഒരു പരുവമാക്കിയപ്പോൾ അതും അത്രയ്ക്ക് ആസ്വദിക്കാൻ കഴിയാതെ പോയ്. സൂപ്പർ ഹീറോ ആക്ഷൻ സിനിമകൾക്ക് നല്ല തിരക്കഥയുടെ അത്യാവശ്യം ഒന്നുമില്ല. എന്നാലും ജനങ്ങൾക്ക് ഇഷ്ടമാകുന്ന തരത്തിൽ അവ ഒരുക്കേണ്ടുന്ന ബാധ്യത എല്ലാ സിനിമക്കാർക്കും ഉണ്ട്. ആക്ഷൻ സിനിമകളിൽ ഇപ്പോൾ വരുന്ന പലതും ഒരച്ചിൽ വാർത്തത് പോലെയാണ്. ഹോളിവുഡ് പറഞ്ഞു പഴകിയ കഥകൾ തന്നെ വീണ്ടും വീണ്ടും പറഞ്ഞു മുഷിപ്പിക്കുന്ന സ്ഥിതി. അതുമല്ല ഹോളിവുഡ് അനാവശ്യമായി വോക്ക് കൾച്ചർ പിന്തുടരുന്ന കാഴ്ചയാണ് ഇപ്പോൾ കാണുവാൻ സാധിക്കുന്നത്. സിനിമകളിൽ മാത്രമല്ല സീരീസുകളിൽ പോലും കഥയ്ക്ക് യാതൊരു ആവശ്യം ഇല്ലെങ്കിലും ഈ വോക്ക് കൾച്ചർ അവർ കൊണ്ട് വരാൻ നോക്കുന്നുണ്ട്. അധികമായാൽ അമൃതും വിഷം എന്നത് പോലെയാണ് ഇപ്പോൾ അതിന്റെയും കാര്യം. പ്രമുഖ കഥാപാത്രങ്ങൾക്ക് അവരുടെ സ്ത്രീ പ്രതിരൂപം കൊണ്ട് വന്നാൽ സ്ത്രീ മുന്നേറ്റം ആകും എന്ന മണ്ടൻ ധാരണയാണ് അവർക്ക് ഇപ്പോൾ. മാർവെൽ അതിന്റെ ഹോൾ സെയിൽ കച്ചവടം നടത്തുന്ന അതെ സമയത് തന്നെ ലേഡി ജെയിംസ് ബോണ്ട് വരാൻ പോകുന്നു എന്നും കേൾക്കുണ്ട്. ഇത്തരത്തിൽ അനാവശ്യമായ കുത്തിക്കയറ്റൽ കാരണം പല സിനിമകളുടയും തിരക്കഥ വളരെ ശോകമായി മാറുന്നു. അതിനെ മേക്കിങ് കൊണ്ട് പിടിച്ചു നിർത്തുന്നത് കൊണ്ടാണ് സത്യത്തിൽ അവന്മാർ ഇപ്പോഴും കളക്ഷൻ വാരുന്നത്. മാർവെലിനെ പറ്റി കൂടുതൽ പറയാൻ കാരണം കൊറോണക്ക് ശേഷം ഏറ്റവും കൂടുതൽ സിനിമകൾ റിലീസ് ചെയ്ത ഫ്രാഞ്ചസി അവരുടെ ആണ്.നോ വേ ഹോമും , ഷാങ് ചിയും മാത്രമാണ് തമ്മിൽ ഭേദം. അതിൽ തന്നെ പഴയ രണ്ടു പുലികൾ വന്നത് കൊണ്ട് മാത്രമാണ് നോ വേ ഹോം ആസ്വദിക്കാൻ പറ്റിയതും. റീമേക്ക് ബയോപിക് ദുരന്തം കാരണം ബോളിവുഡും പ്രകൃതി ദുരന്തം കാരണം മോളിവുഡും എന്തരോ കാരണം ടോളിവുഡും ചക്രശ്വാസം വലിക്കുന്നത് വെച്ച് നോക്കുമ്പോൾ കളക്ഷൻ കാര്യത്തിൽ ഹോളിവുഡ് സേഫ് ആണ്. എന്നിരുന്നാലും ലയൺ കിംഗ് , ഏൻഡ് ഗെയിം , ജോക്കർ പോലെയൊക്കെയുള്ള ഒരു കലാസൃഷ്ട്ടി വലിയ സ്‌ക്രീനിൽ കണ്ടു അത്ഭുതപ്പെടാൻ ഇനിയും കാത്തിരിക്കേണ്ടി വന്നേക്കാം. ഇനിയിപ്പോൾ അവതാർ ആണ് ഏറ്റവും പ്രതീക്ഷയുള്ള ഹോളിവുഡ് സിനിമ. അവതാർ വരും എല്ലാം ശരിയാകും എന്ന് പ്രതീക്ഷിക്കാം.(സിനിമകൾ ഇങ്ങനെ രസം കൊല്ലിയായി പോകുന്ന അതെ സമയത്തു തന്നെ ചില സീരീസുകൾ എല്ലാവരെയും ഞെട്ടിക്കുന്നുണ്ട് എന്നതും മറ്റൊരു സത്യം) &nbsp;