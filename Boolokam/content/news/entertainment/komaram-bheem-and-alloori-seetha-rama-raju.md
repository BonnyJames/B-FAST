---
author: Beaumaris
categories:
- Entertainment
comment_count: 0
date: 2023-06-04 06:19:50
draft: false
image: https://cdn.boolokam.com/articles/2023/06/RRR-14-1024x768.jpg
like_count: 129907
share_count: 23088
tags:
- ALLURI SEETHA RAMA RAJU
- JUNIOR NTR
- komaram bheem
- RAJAMAULI
- RAMCHARAN
- rrr movie
title: എസ്.എസ്. രാജമൗലി സംവിധാനം ചെയ്ത ഇന്ത്യൻ സിനിമയിലെ ഏറ്റവും വിജയം നേടിയ ചിത്രങ്ങളിലൊന്നായ
  ആർആർആർ ൽ പ്രതിപാദിക്കുന്ന ചരിത്ര നായകൻമാർ ആരെല്ലാം?
view_count: 2096806
---

**എസ്.എസ്. രാജമൗലി സംവിധാനം ചെയ്ത ഇന്ത്യൻ സിനിമയിലെ ഏറ്റവും വിജയം നേടിയ ചിത്രങ്ങളിലൊന്നായ ആർആർആർ ൽ പ്രതിപാദിക്കുന്ന ചരിത്ര നായകൻമാർ ആരെല്ലാം?** **അറിവ് തേടുന്ന പാവം പ്രവാസി** എസ് എസ് രാജമൗലി ചിത്രമായ ആർആർആറിൽ സ്വാതന്ത്ര്യ സമര സേനാനികളായ അല്ലുരി സിതാരാമ മാരു, കൊമരം ഭീം എന്നിവരുടെ കഥയാണ് രാം ചരണും , ജൂനിയർ എൻടിആറും യഥാക്രമം കേന്ദ്ര കഥാപാത്രങ്ങളായി അഭിനയിച്ച് തകർത്തത് . രൗദ്രം , രണം ,രുദിരം എന്നതിന്റെ ചുരുക്കപ്പേരാണ് RRR .സ്വാതന്ത്ര്യം ലഭിക്കുന്നതിന് മുൻപ് ആദിവാസി പോരാട്ടങ്ങൾക്ക് നേതൃത്വം നൽകിയ സമര നേതാക്കളായിരുന്ന രണ്ട് പേർ യഥാർത്ഥ ജീവിതത്തിൽ ഒന്നിക്കാത്തവർ സിനിമയിൽ ഒന്നിക്കുന്നതാണ് ചിത്രത്തിലെ ഇതിവൃത്തം. രണ്ട് കാലഘട്ടങ്ങളിൽ ജീവിച്ച രണ്ടുപേർ.അനീതിക്കെതിരെ പോരാടിയ ധീരയോദ്ധാക്കൾ. ചരിത്രത്തില്‍ അധികമൊന്നും പരാമര്‍ശിക്കപ്പെട്ടിട്ടില്ലാത്ത രണ്ട് വ്യക്തിത്വങ്ങളെയാണ് ആ സിനിമയില്‍ നായക കഥാപാത്രങ്ങളാക്കിയിരിക്കുന്നത് . ⚡ആദ്യത്തെയാള്‍ കോമരം ഭീം : ബ്രിട്ടീഷ് ഭരണകൂടത്തിനും , നൈസാമിനും എതിരായി അതിശക്തമായ പ്രത്യാക്രമണങ്ങള്‍ അഴിച്ചുവിട്ട ആദിവാസി യോദ്ധാവ് , ഗോണ്ട് ആദിവാസി സ്വാതന്ത്ര്യ സമര സേനാനി. ⚡രണ്ടാമത്തെയാള്‍ അല്ലൂരി സീതാ രാമരാജു :ഗോണ്ട് - കോലം ഗോത്ര ജനതയുമായി ചേര്‍ന്ന് ബ്രിട്ടീഷ് പട്ടാളത്തിനെതിരായി പട നയിച്ച ധീരന്‍. [](https://cdn.boolokam.com/articles/2023/06/fwffggg.jpg) ഔദ്യോഗിക ചരിത്രത്തില്‍ ഒട്ടുമേ സ്ഥാനം നേടിയിട്ടില്ലാത്ത കോമരം ഭീമിനെയും , അല്ലൂരി സീതാ രാമരാജുവിനെയും മുഖ്യധാരാ സിനിമയിലൂടെ അവതരിപ്പിക്കുന്നു.ഒരാളുടെ പോരാട്ടം ബ്രിട്ടീഷുകാരോടായിരുന്നെങ്കിൽ മറ്റേയാൾ അസിഫ് ജാഹി രാജവംശത്തിനെതിരെയായിരുന്നു. അവരാണ് അല്ലൂരി സീതാ രാമരാജുവും , കൊമരം ഭീമും. അവർ ഇരുപേരും എപ്പോഴെങ്കിലും ഒന്നിച്ചിരുന്നെങ്കിൽ? അനീതിയുടെ തീപ്പന്തങ്ങളെ നീതിയുടെ നീരിനാൽ അണച്ചിരുന്നെങ്കിൽ? അതാണ് എസ്.എസ്. രാജമൗലി എന്ന ഇന്ത്യയിൽ ഏറ്റവും കൂടുതൽ ആരാധകരുള്ള സംവിധായകൻ രുധിരം രണം രൗദ്രം എന്ന ചിത്രത്തിൽ കൂടി അവതരിപ്പിക്കുന്നത്. ഇവർ രണ്ടു പേരും ബ്രിട്ടീഷുകാര്‍ക്കെതിരായി പോരാടുന്നതാണ് സിനിമയുടെ കാതല്‍. അല്ലൂരി സീതാ രാമരാജു ബ്രിട്ടീഷ് സൈന്യത്തില്‍ നുഴഞ്ഞുകയറി ബ്രിട്ടീഷുകാര്‍ക്കെതിരായി പടനയിക്കാന്‍ തീര്‍ച്ചയാക്കി പുറപ്പെട്ടവന്‍. കോമരം ഭീം ബ്രിട്ടീഷുകാര്‍ തട്ടിക്കൊണ്ടുവന്ന തന്റെ ഗോത്രത്തില്‍പ്പെട്ട ആദിവാസി ബാലികയെ രക്ഷിക്കാന്‍ ബ്രിട്ടീഷുകാരുടെ കോട്ടയ്ക്കുള്ളില്‍ എത്തിയ സാഹസികന്‍. അന്യോന്യമറിയാതെ പോരാടിക്കൊണ്ടിരിക്കുന്ന ഇവര്‍ ഒരുഘട്ടത്തില്‍ പരസ്പരം തിരിച്ചറിയുകയും ഒരാള്‍ മറ്റൊരാളുടെ രക്ഷകനാകുന്നതുമാണ് സിനിമയിലെ ഇതിവൃത്തം. **⚡അല്ലുരി സീതാരാമ രാജു:** ഇന്ത്യൻ സ്വാതന്ത്ര്യ സമരത്തിൽ പങ്കെടുത്ത ധീര വിപ്ലവകാരിയായിരുന്നു അല്ലുരി സീതാരാമ രാജു. സിതാരാമ രാജുവിന്റെ ആദ്യകാല ജീവിതത്തെ കുറിച്ചുള്ള വിവരങ്ങൾ ഓരോയിടത്തും വ്യത്യസ്തമായ രീതിയിലാണ് രേഖപ്പെടുത്തിയിരിക്കുന്നത്. ഇതുസംബന്ധിച്ച് തർക്കങ്ങൾ ഇന്നും നിലനിൽക്കുന്നുണ്ട്. ഇദ്ദേഹത്തിന്റെ ജനനം ഭീമാവാരം താലൂക്കിലാണെന്നാണ് ഒരുവിഭാഗം ജനങ്ങൾ പറയുന്നത്. വെസ്റ്റ് ഗോദാവരി ജില്ലയിലെ മൊഗല്ലു എന്ന ഗ്രാമത്തിലാണ് ജനിച്ചതെന്നാണ് മറ്റൊരു വിഭാഗത്തിന്റെ അഭിപ്രായം. 18-ാമത്തെ വയസ്സിൽ സന്യാസം സ്വീകരിച്ച സീതാ രാമരാജു ജ്യോതിഷത്തിലും , യോഗയിലും ഔഷധസംബന്ധമായ വിഷയങ്ങളിലും പ്രാവിണ്യം തെളിയിച്ചു. [![](https://cdn.boolokam.com/articles/2023/06/RRR-14-1024x768.jpg)](https://cdn.boolokam.com/articles/2023/06/RRR-14.jpg)12 വയസ്സുള്ളപ്പോൾ രാജുവിന് അച്ഛനെ നഷ്ടപ്പെട്ടു. പിന്നീട് വെസ്റ്റ് ഗോദാവരിയിലുള്ള അദ്ദേഹത്തിന്റെ അമ്മാവനൊപ്പമാണ് വളർന്നത്. ഗോത്രവർഗ്ഗക്കാരുടെ ഇടയിൽ സിതാരാമരാജുവിന് ദൈവീക പരിവേഷമായിരുന്നു ഉണ്ടായിരുന്നത്. ആദിവാസികളുമായി അദ്ദേഹം സമ്പർക്കം പുലർത്തിയിരുന്നു. പിന്നാലെ അവരുടെ ജീവിത ശൈലികൾ അറിയാനായി മലഞ്ചരിവുകളിലൂടെയും , കാടുകളിലൂടെയും സഞ്ചരിക്കാനും തുടങ്ങി. ആങ്ങനെ ഗോത്രവർഗ്ഗക്കാരുടെ ദയനീയാവസ്ഥയ്‌ക്ക് അദ്ദേഹം സാക്ഷ്യം വഹിച്ചു. ഒടുവിൽ പഠനം ഉപേക്ഷിച്ച് ഗോത്രവർഗ്ഗക്കാർക്ക് വേണ്ടി പ്രവർത്തിക്കാൻ ഇറങ്ങിത്തിരിക്കുകയായിരുന്നു. കിഴക്കൻ ഗോദാവരിയിലും , വിസാഖിലുമുള്ള ഗോത്രജനങ്ങൾക്ക് വേണ്ടിയാണ് രാമരാജു ആദ്യം പ്രവർത്തനങ്ങൾ തുടങ്ങിയത്. 1882ൽ മദ്രാസ് വന നിയമം പാസാക്കിയതിനെ തുടർന്ന് അവിടെയുണ്ടായിരുന്ന ഗോത്ര വർഗ്ഗക്കാർ ഏറെ കഷ്ടപ്പെട്ടു. ഈ നിയമമാണ് സീതാരാമരാജുവിലെ വിപ്ലവകാരിയെ ഉണർത്തിയത്. കാട് തീയിട്ടോ, വെട്ടിത്തെളിയിച്ചോ സ്ഥലമൊരുക്കി കൃഷിചെയ്യുന്ന സമ്പ്രദായത്തിന് മദ്രാസ് വന നിയമം നിയന്ത്രണം ഏർപ്പെടുത്തി. വനമേഖലകളിൽ സ്വതന്ത്രമായി സഞ്ചരിക്കുന്നതിനും, താമസിക്കുന്നതിനും , കൃഷിചെയ്യുന്നതിനും ഗോത്രവർഗ്ഗക്കാരുടെ മേൽ നിയന്ത്രണങ്ങൾ ഏർപ്പെടുത്തി. [![](https://cdn.boolokam.com/articles/2023/06/fwfwww.jpg)](https://cdn.boolokam.com/articles/2023/06/fwfwww.jpg)വനവാസികൾക്കെതിരായ നിയമത്തെ അദ്ദേഹം ചോദ്യം ചെയ്തു. വനവാസി സമൂഹം ചെയ്തു പോന്നിരുന്ന പോഡു കൃഷിയെ വിലക്കുന്നതായിരുന്നു ഈ നിയമം. കാട്ടിൽ കൃഷി ചെയ്യാൻ സാധിക്കാതെ വന്നതോടെ ഗോത്രവർഗ്ഗക്കാരുടെ ജീവിതം ഏറെ ബുദ്ധിമുട്ടിലായി. ഈ സമയത്ത് ബ്രിട്ടീഷ് രാജിനെതിരെ ആദിവാസി നേതാക്കളും മറ്റ് അനുഭാവികളും സംഘടിച്ച് അല്ലുരി സീതാരാമ രാജുവിന്റെ നേതൃത്വത്തിൽ പ്രതിഷേധിച്ചു. 1922-24 നടന്ന ഈ പ്രതിഷേധത്തെ റാംപ കലാപം എന്നാണ് അറിയപ്പെടുന്നത്. കലാപത്തിന് രാമരാജു നേതൃത്വം വഹിച്ചു. തദ്ദേശവാസികൾക്കിടയിൽ അദ്ദേഹം ‘മാന്യം വീരുഡു’ അഥവാ കാടുകളുടെ നായകൻ’ ("Hero of the Jungles") എന്ന് അറിയപ്പെട്ടു. ഗോത്ര വർഗ്ഗക്കാരുടെ ഉന്നമനത്തിനായി രാമ രാജു നിരന്തരം സമരം ചെയ്തു. അങ്ങനെ അദ്ദേഹം ഗോത്രവർഗ്ഗക്കാരുടെ ദൈവമായി മാറി. രാമരാജുവിന്റെ പ്രവർത്തന ഫലമായി ചിന്താപ്പള്ളി, രാംചകോടവാരം, ദമ്മനപള്ളി, കൃഷ്ണ ദേവി പെട്ട, തുടങ്ങിയ പോലീസ് സ്‌റ്റേഷനുകൾ രാമരാജു കൈയ്യേറി. ബ്രിട്ടീഷ് പടയാളികളെ കൊന്ന് തോക്കുകൾ മോഷ്ടിച്ചു. നിരവധി ബ്രിട്ടീഷ് സേന ഓഫീസർമാരാണ് അന്ന് കൊല്ലപ്പെട്ടത്. ബ്രീട്ടീഷുകാർക്കെതിരെ സധൈര്യം പോരാടിയ അല്ലുരു സിതാ രാമരാജുവിനെ ചെങ്കോട്ട ഗ്രാമത്തിലെ ചിന്താപള്ളി വനങ്ങളിൽ വെച്ച് പോലീസ് പിടികൂടി. 1924 മെയ് ഏഴാം തീയതി പോലീസ് അദ്ദേഹത്തെ കൊയ്യൂറു ഗ്രാമത്തിൽ ഒരു മരത്തിൽ കെട്ടിയിട്ട് വെടി വെച്ച് കൊല്ലപ്പെടുത്തുകയും ചെയ്തു. കൃഷ്ണ ദേവിപേട്ട ഗ്രാമത്തിലാണ് അദ്ദേഹത്തിന്റെ ശവകുടീരം സ്ഥിതി ചെയ്യുന്നത്. മരിക്കുമ്പോൾ 27 വയസ്സ് മാത്രമായിരുന്നു രാമരാജുവിന്റെ പ്രായം.1986- ൽ ഇന്ത്യൻ പോസ്റ്റൽ വകുപ്പ് 'ഇന്ത്യയുടെ സ്വാതന്ത്ര്യ സമര'ത്തിൽ രാജു നയിക്കുന്ന പോരാട്ടങ്ങളുടെ പരമ്പരകളുടെ ഒരു സ്മാരക സ്റ്റാമ്പ് പുറത്തിറക്കി. **⚡കോമരം ഭീം:** 1938-41 കാലയളവില്‍ ആദിലാബാദ് ജില്ലയിലെ ഗോണ്ട് - കോലം ആദിവാസി ഗോത്ര ജനതയെ നയിച്ച് വിഖ്യാതമായ ബാബേഝാരി-ജൊദേന്‍ഘാട്ട് പ്രക്ഷോഭം നടത്തിയ വ്യക്തി. നൈസാമിനും , ബ്രിട്ടീഷുകാര്‍ക്കും എതിരായി ഒരേ സമയം പട നയിച്ച ധീരന്‍. കൊളോണിയല്‍ ഭരണത്തിന്‍ കീഴിലെ വനനിയമങ്ങള്‍ ആദിവാസി വനാവകാശങ്ങള്‍ക്കെതിരാണെന്ന് കണ്ട് "ജല്‍-ജംഗ്ള്‍-ജമീന്‍' " (വെള്ളം, വനം, ഭൂമി)തങ്ങളുടെ അവകാശമാണെന്ന് പ്രഖ്യാപിച്ച് ബ്രിട്ടീഷുകാര്‍ക്കെതിരെ യുദ്ധം നടത്തിയയാള്‍. വനവാസികൾക്ക് വനത്തിലെ എല്ലാ വിഭവങ്ങളിലും അവകാശം ഉണ്ടായിരിക്കണം എന്നാണ് ഇത് അർത്ഥമാക്കുന്നത്.സ്വതന്ത്ര ഗോണ്ട്വന രാജ്യത്തിനായി അവകാശമുന്നയിച്ചുകൊണ്ട് ഗോണ്ട്-കോലം ഗോത്രജനതയെ ഒരുമിപ്പിച്ച് നിര്‍ത്തി ബ്രിട്ടീഷുകാരുടെ പേടി സ്വപ്നമായി മാറിയ യോദ്ധാവ്. ആന്ധ്രപ്രദേശിലെ ആദിലാബാദ് മേഖല ഗോണ്ട്-കോലം ആദിവാസികള്‍ക്ക് പ്രാമുഖ്യമുള്ള പ്രദേശമാണ്. മലനിരകളാല്‍ ചുറ്റപ്പെട്ട ഈ പ്രദേശം ബ്രിട്ടീഷ് ഭരണ നാളുകളില്‍ നിരവധി പ്രക്ഷോഭങ്ങളാല്‍ കലുഷിതമായിരുന്നു. മദ്രാസ് പ്രസിഡന്‍സിയുടെ ഭാഗമായിരുന്ന ഈ പ്രദേശങ്ങളില്‍ ബ്രിട്ടീഷ് ഭരണകൂടം നടപ്പിലാക്കിയ നികുതി പരിഷ്‌കാരങ്ങളും , വനനിയമങ്ങളും ആദിവാസി-കര്‍ഷക വിഭാഗങ്ങളുടെ ജീവിതത്തെ പലരീതിയില്‍ പ്രതികൂലമായി ബാധിച്ചിരുന്നു. വിവിധ കാലങ്ങളിലായി ബ്രിട്ടീഷ് ഭരണകൂടത്തിനെതിരെയും , ഹൈദരാബാദ് നവാബായിരുന്ന നിസാമിന്റെയും ജനവിരുദ്ധ നയങ്ങള്‍ക്കെതിരെ ആദിവാസികള്‍ക്ക് പ്രക്ഷോഭരംഗത്തിറങ്ങേണ്ടി വന്നിട്ടുണ്ട്. ബ്രിട്ടീഷുകാരെപ്പോലെത്തന്നെ ക്രൂരമായ രീതിയിലായിരുന്നു നൈസാം ഭരണകൂടവും ഗോണ്ട്-കോലം ആദിവാസികളോട് ഇടപെട്ടിരുന്നത്. ഗോത്രജനതയുടെ വനത്തിന്മേലുള്ള അവകാശം അംഗീകരിച്ചുകൊടുക്കുവാന്‍ ഇരുകൂട്ടരും തയ്യാറാകാതിരുന്നത് പലപ്പോഴും സംഘര്‍ഷങ്ങള്‍ക്ക് കാരണമായിത്തീര്‍ന്നിരുന്നു. [![](https://cdn.boolokam.com/articles/2023/06/RRR.jpg)](https://cdn.boolokam.com/articles/2023/06/RRR.jpg)ഗോണ്ട് ഗോത്രവിഭാഗത്തില്‍ "കൊയ്തൂര്‍' (Koitur) സമുദായത്തിലായിരുന്നു കോമരത്തിന്റെ ജനനം. ആദിലാബാദ് ജില്ലയിലെ സാകേപ്പള്ളി ഗ്രാമത്തില്‍ 1901 ഒക്ടോബര്‍ 2ന് ജനിച്ച കോമരം ബ്രിട്ടീഷ് ഭരണത്തിന്റെ ക്രൂരതകള്‍ നിറഞ്ഞ കഥകള്‍ കേട്ടുകൊണ്ടായിരുന്നു വളര്‍ന്നത്. ജമീന്ദാര്‍മാരുടെയും , പോലീസുകാരുടെയും , വനംവകുപ്പുദ്യോഗസ്ഥരുടെയും ചൂഷണങ്ങള്‍ ഭയന്ന് ഒരിടത്തുനിന്നും മറ്റൊരിടത്തേക്ക് നിരന്തരമായി പലായനം ചെയ്യാനായിരുന്നു കോമരം അടക്കമുള്ള ഗോണ്ട്-കോലം ജനതയുടെ വിധി. "പൊഡു' കൃഷി ബ്രിട്ടീഷുകാര്‍ നിരോധിച്ചതും വനനിയമങ്ങള്‍ കര്‍ശനമാക്കിയതും അവരുടെ നിത്യജീവിതം തകര്‍ത്തുകളഞ്ഞു. വനത്തില്‍ നിന്ന് മരക്കൊമ്പുകള്‍ വെട്ടിയതിന്റെ പേരില്‍ ആദിവാസികുട്ടികളുടെ കൈവിരലുകള്‍ വെട്ടിമാറ്റിയ സംഭവങ്ങള്‍ പോലും അക്കാലത്ത് അരങ്ങേറുകയുണ്ടായി. ഇതിനെതിരെയുള്ള പ്രതിഷേധങ്ങള്‍ക്കിടയില്‍ കോമരം ഭീമിന് തന്റെ പിതാവിനെത്തന്നെ നഷ്ടപ്പെടുത്തേണ്ടിവന്നു. ബ്രിട്ടീഷ് ഉദ്യോഗസ്ഥരുടെ പീഢനങ്ങള്‍ക്കിരയായി അച്ഛന്‍ മരണപ്പെട്ടപ്പോള്‍ കോമരവും കുടുംബവും സാന്‍കേപ്പള്ളിയില്‍ നിന്നും സര്‍ദാപൂരിലേക്ക് താമസം മാറ്റി. 1940 ഒക്ടോബര്‍ 10ന് നികുതി പിരിവിനായെത്തിയ ഉദ്യോഗസ്ഥര്‍ ആദിവാസികളെ പീഡിപ്പിക്കാന്‍ തുനിഞ്ഞപ്പോള്‍ കോമരവും സംഘവും അവരുമായി ഏറ്റുമുട്ടുകയും നിസാമിന്റെ ഉദ്യോഗസ്ഥരില്‍ ഒരാളായ സിദ്ദിഖ് കൊല്ലപ്പെടുകയും ചെയ്തു. തുടര്‍ന്ന് കോമരവും ചങ്ങാതി കോണ്ടലും അവിടെനിന്നും ചന്ദ്രാപൂരിലേക്ക് കടന്നു. ബ്രിട്ടീഷുകാര്‍ക്കെതിരായ പ്രക്ഷോഭങ്ങള്‍ക്ക് സഹായങ്ങള്‍ ചെയ്തുകൊടുത്തിരുന്ന വിഠോബ എന്ന പത്രപ്രവര്‍ത്തകന്റെ സഹായത്തോടെയായിരുന്നു ഇത്. ബ്രിട്ടീഷ് സൈന്യം പിന്നീട് വിഠോബയെ അറസ്റ്റു ചെയ്യുകയും അദ്ദേഹത്തിന്റെ മാഗസിനും പ്രസ്സും അടച്ചുപൂട്ടുകയും ചെയ്തു. സര്‍ദാപൂരില്‍ നിന്നും ട്രെയിന്‍മാര്‍ഗ്ഗം ആസാമിലെത്തിയ കോമരം ഭീം അവിടെ ചായത്തോട്ടത്തില്‍ പണിയെടുക്കുന്ന ആദിവാസികളോടൊപ്പം ചേരുകയും അവരുടെ ചൂഷണങ്ങള്‍ക്കെതിരായി പ്രവര്‍ത്തിക്കുകയും ചെയ്തു. ഇക്കാലയളവില്‍ ഒരുതവണ അദ്ദേഹം പോലീസ് പിടിയിലാവുകയും ജയിലിലടക്കപ്പെടുകയുമുണ്ടായി. ജയിലില്‍ നിന്നും രക്ഷപ്പെട്ട കോമരം ഭീം തിരിച്ച് ആദിലാബാദിലെത്തിയതിനു ശേഷം ആദിവാസികളെ സംഘടിപ്പിക്കുന്ന പ്രവര്‍ത്തനങ്ങളിലേര്‍പ്പെട്ടു. നിസാമിന്റെ ജനദ്രോഹപരമായ നികുതി പിരിവുകള്‍ക്കെതിരെ ജോദേ ഘാട്ട് കേന്ദ്രീകരിച്ച് കോമരവും സംഘവും പ്രക്ഷോഭങ്ങളാരംഭിച്ചു. 1938-40 കാലയളവില്‍ വന്‍തോതിലുള്ള ഗറില്ലായുദ്ധമുറകള്‍ കോമരം ഭീമിന്റെ നേതൃത്വത്തില്‍ നിസാമിന്റെ സൈന്യത്തിനെതിരെ നടക്കുകയുണ്ടായി. ജോദേഘാട്ട്, പട്നാപൂര്‍, ബാഭേഝാരി, കല്ലേഗാം, തോക്കെന്നവാഡ, ഛല്‍ബാരിദി, ശിവഗുഡ, കോശഗുഡ, നര്‍സാപൂര്‍, അങ്കുശാപൂര്‍ തുടങ്ങി ഗോണ്ട്-കോലം ആദിവാസികള്‍ക്ക് മൂന്‍തൂക്കമുള്ള ഗോന്‍ഡെം മേഖലയിലെ പന്ത്രണ്ടോളം ഗ്രാമങ്ങളില്‍ നിന്നായി യുവാക്കളായ ആദിവാസികളെ കോമരം തന്റെ സംഘത്തിലേക്ക് തിരഞ്ഞെടുക്കുകയുണ്ടായി. സ്വതന്ത്ര ഗോണ്ട് രാജ്യത്തിനായുള്ള അവകാശവാദവും ഈ പ്രക്ഷോഭത്തിനിടയില്‍ കോമരം ഭീം ഉന്നയിക്കുകയുണ്ടായി. പ്രത്യേക ഗോണ്ട്വന സംസ്ഥാനത്തിനായുള്ള ആദ്യത്തെ അവകാശവാദമായി ഇതിനെ കണക്കാക്കാവുന്നതാണ്. ബാബേഝാരി, ജോദേഘാട്ട് എന്നിവിടങ്ങളിലെ ജമീന്ദാര്‍മാര്‍ക്ക് നേരെ കോമരവും സംഘവും ആക്രമണം അഴിച്ചുവിട്ടതോടെ ബ്രിട്ടീഷ് ഭരണാധികാരികള്‍ ഗോണ്ട് പ്രക്ഷോഭകാരികളുമായി നേരിട്ട് ചര്‍ച്ചയ്ക്ക് തയ്യാറായി. ഇത് നൈസാമിനെ ഭയപ്പെടുത്തിക്കളഞ്ഞ സംഭവമായിരുന്നു. ബ്രിട്ടീഷ് ഭരണാധികാരികള്‍ ആദിവാസികള്‍ക്ക് ഭൂമിക്ക് മേല്‍ പട്ടയം നല്‍കാമെന്ന ഉറപ്പ് നല്‍കുകയുണ്ടായി. എന്നാല്‍ ഭൂമിക്ക് പട്ടയം എന്ന വാഗ്ദാനത്തേക്കാള്‍ തങ്ങളുടെ സ്വയം ഭരണം ഈ മേഖലയില്‍ ഉറപ്പാക്കണം എന്ന ആവശ്യമായിരുന്നു കോമരം ഭീം ഉന്നയിച്ചത്. അതോടൊപ്പം തന്നെ നിസാമിന്റെ ജയിലില്‍ കിടക്കുന്ന തങ്ങളുടെ സഹപ്രവര്‍ത്തകരെ വിട്ടയക്കണമെന്ന ആവശ്യവും അവര്‍ മുന്നോട്ടുവെക്കുകയുണ്ടായി. ഗോണ്ട് ആദിവാസികളുടെ ആവശ്യം അംഗീകരിക്കാന്‍ ബ്രിട്ടീഷ് സര്‍ക്കാരോ, നൈസാമോ സന്നദ്ധമായിരുന്നില്ല. ആദിവാസി പ്രക്ഷോഭത്തെ അടിച്ചമര്‍ത്താനായിരുന്നു അവര്‍ ശ്രമിച്ചത്. അതുകൊണ്ടുതന്നെ കോമരം ഭീമിനും സംഘത്തിനും ഏറ്റുമുട്ടലിന്റെ വഴിയല്ലാതെ മറ്റൊന്നും തിരഞ്ഞെടുക്കുവാനുണ്ടായിരുന്നില്ല ഗോണ്ട്-കോലം പ്രക്ഷോഭം കൂടുതല്‍ ശക്തിയാര്‍ജ്ജിക്കാന്‍ തുടങ്ങിയതോടെ കോമരം ഭീമിനെ വധിക്കാനുള്ള പദ്ധതികളും അണിയറയില്‍ അരങ്ങേറുന്നുണ്ടായിരുന്നു. കുടിലതന്ത്രങ്ങളുപയോഗിച്ച് ആദിവാസികളില്‍ ചിലരെ തങ്ങളുടെ വരുതിയിലേക്ക് കൊണ്ടുവരുവാനും ഭരണാധികാരികള്‍ക്ക് കഴിഞ്ഞു. 1940 ഒക്ടോബര്‍ 8ന് വന്‍തോതിലുള്ള പോലീസ് സൈന്യം ജോദേഘാട്ട് മേഖലയിലേക്ക് പ്രവേശിക്കുകയുണ്ടായി. കഴിഞ്ഞ മൂന്ന് വര്‍ഷക്കാലമായി ഈ മേഖല കേന്ദ്രീകരിച്ചായിരുന്നു കോമരം ഭീമിന്റെ പ്രവര്‍ത്തനങ്ങള്‍ നടന്നിരുന്നത്. പരമ്പരാഗത ആയുധങ്ങളുമായി പോലീസിനെ നേരിട്ട കോമരം ഭീമിന്റെ സൈന്യം ഗറില്ലാ ആക്രമണങ്ങളില്‍ പ്രഗത്ഭരായിരുന്നു. എന്നാല്‍ സര്‍വ്വസന്നാഹങ്ങളുമായി എത്തിയ പോലീസ് സേനയ്ക്ക് മുന്നില്‍ ഇത്തവണ പിടിച്ചു നില്‍ക്കാന്‍ അവര്‍ക്ക് കഴിഞ്ഞില്ല. ഏറ്റുമുട്ടല്‍ കൂടുതല്‍ സമയം തുടരാന്‍ ആദിവാസികള്‍ക്ക് കഴിഞ്ഞില്ല. കോമരം ഭീമിനെ പിടികൂടിയ സൈനികര്‍ അവിടെ വെച്ചുതന്നെ അദ്ദേഹത്തെ വെടിവെച്ചുകൊല്ലുകയായിരുന്നു. മാന്ത്രിക വിദ്യകള്‍ അറിയുമായിരുന്ന കോമരം ഭീം തന്റെ മന്ത്രശക്തികൊണ്ട് മരണത്തില്‍ നിന്ന് തിരിച്ചുവരുമെന്ന് വിശ്വസിച്ചിരുന്ന പോലീസുകാര്‍ അദ്ദേഹത്തിന്റെ മൃതദേഹത്തില്‍ നിരവധി വെടിയുണ്ടകള്‍ പായിക്കുകയും അവിടെവെച്ചുതന്നെ കത്തിച്ചുകളയുകയും ചെയ്തു. ???? വാൽ കഷ്ണം???? പോഡു കൃഷി:ഇന്ത്യയിലെ ഗോത്രവർഗ്ഗക്കാർ ഉപയോഗിക്കുന്ന ഒരു പരമ്പരാഗത കൃഷി സമ്പ്രദായമാണ് പോഡു. ഈ വാക്ക് തെലുങ്ക് ഭാഷയിൽ നിന്നാണ് വന്നത്.കരിച്ചു കൃഷിയിറക്കൽ രീതികൾ ഉപയോഗിച്ച് മാറ്റക്കൃഷി ചെയ്യുന്നതാണ് പോഡു.ആന്ധ്രാപ്രദേശിലെ കുന്നിൻ ചെരുവുകളിൽ പരമ്പരാഗതമായി ഉപയോഗിക്കുന്ന ഈ കൃഷിരീതി വടക്കുകിഴക്കൻ ഇന്ത്യയിൽ കാണപ്പെടുന്ന ജും രീതിക്കും , മധ്യപ്രദേശിലെ ബീവാർ സമ്പ്രദായത്തിനും സമാനമാണ്.