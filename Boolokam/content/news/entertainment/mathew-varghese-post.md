---
author: Beaumaris
categories:
- Entertainment
comment_count: 0
date: 2022-06-20 06:00:23
draft: false
image: https://cdn.boolokam.com/articles/2022/06/capitol-theatre-trivandrum.webp
like_count: 47120
share_count: 25635
tags:
- cinema
- cinema theatre
- Featured
- old cinema theatre
title: സിനിമാ കൊട്ടക, ഓർമകളുടെ ഒരു തിരിഞ്ഞുനോട്ടം
view_count: 876784
---

**Mathew Varghese** **കാലം 1986** " വള്ളംകുളം" ജനത"യുടെ അതിമനോഹരമായ വെള്ളിത്തിരയിൽ നാളെ മുതൽ....... ജീപ്പിന് മുകളിൽ മുന്നോട്ടും പുറകോട്ടും കെട്ടിവച്ച കോളാമ്പിമൈക്കുകൾ... ഉള്ളിൽ നിന്നും വലിച്ചെറിയപ്പെടുന്ന "സയിപ്പ " കളറുള്ള നോട്ടീസുകൾ .ശബ്ദം കേട്ട ദിക്കിലേക്ക് ബട്ടൻസ് പൊട്ടിയ നിക്കറും ഒരുകയ്യിൽ താങ്ങിപ്പിടിച്ചുകൊണ്ടോടിച്ചെന്നു. ഗമയോടെ കോ-ഡ്രൈവർ സീറ്റിലിരുന്ന് മൈക് കയ്യിലേന്തിയവൻ കുട്ടിയായതുകൊണ്ട് നോട്ടീസ് തന്നില്ല. പിറകേ ജംഗ്‌ഷൻ വരേയോടിയപ്പോ മൂന്നുനാലു നോട്ടീസുകൾ പറന്നുവീണതിലൊന്ന് സ്വന്തമാക്കി. ചിലവയ്ക്ക് നീലനിറത്തിലുള്ള പേപ്പറിൽ കറുത്ത മഷി.... അല്ലെങ്കിൽ ഇളം ചുവപ്പുനിറമുള്ള പേപ്പറിൽ കറുത്ത മഷി.... അക്ഷരങ്ങൾ എപ്പോഴും കറുത്ത നിറത്തിൽ പക്ഷേ നോട്ടീസിന്റെ പേപ്പറിൽ പല കളർ ആണ് പച്ച ചുവപ്പ് നീല ഇളം മഞ്ഞ.അഭിനയിക്കുന്ന നടിനടന്മാരുടെ പേര് പിന്നെ അതിലെ പാട്ടുകളുടെ കുറച്ചുഭാഗം കഥയുടെ ഏകദേശ രൂപം വർണിച്ചതിനുശേഷം ജിജ്ഞാസയുടെ ഗോപുരത്തിൽ കൊണ്ടു നിർത്തിയിട്ട്... " ശേഷം സ്ക്രീനിൽ "അവസാന വാചകം. മിക്കവാറും സ്കൂളിലെ കൂട്ടുകാരെ അഭിമാനപുരസ്സരം കാണിക്കുന്ന സിനിമാ നോട്ടീസിന്റെ കളക്‌ഷൻ ! കണ്ട സിനിമയെപ്പറ്റിയുള്ള വീര സംഭാഷങ്ങൾ !എല്ലാ വെള്ളിയാഴ്ചയും സിനിമ മാറും. വെള്ളി ശനി ഞായർ മാറ്റിനി ഉണ്ടാവും. മാറ്റിനിക്ക് കിളി വാതിലിലൂടെ ടിക്കറ്റെടുത്ത് അകത്തു കയറിയാൽ അപ്പച്ചെമ്പിൽ ഇരുന്ന് പുഴുങ്ങുന്നത് പോലെ വല്ലാത്ത ഒരു ആവിയില് വിയർക്കും. മുകളിലും സൈഡിലും മറച്ചുള്ള ഓലക്കിറുകൾക്കിടയിലൂടെ അവിടവിടെ പുറത്തുനിന്നും കോലു പോലെ നീണ്ടു പോകുന്ന പ്രകാശ രശ്മികളിൽ ബീഡിപ്പുക മാർബിൾചിത്രം വരയ്ക്കുന്നു. തിരിഞ്ഞുനോക്കുമ്പോൾ ഭിത്തിയിൽ കുറെ തുളകൾ. ![](https://cdn.boolokam.com/articles/2022/06/capitol-theatre-trivandrum.webp) അതാ വാതിലുകൾ അടഞ്ഞു. പിറകിലെ തുളകളിലൊന്നിൽ നിന്നും പ്രകാശത്തിന്റെ പ്രവാഹം എന്തൊക്കെയോ പരസ്യങ്ങളടെ സ്ലൈഡുകൾ ഓടിത്തുടങ്ങി നല്ലയിനം ജവുളിത്തരങ്ങൾക്ക് പ്രകാശ് റ്റെക്ടയിൽസ്...... ഓതറ കല്ലും മൂട്ടിൽ 15 സെന്റ് സ്ഥലം വില്പനയ്ക്ക് തുടങ്ങിയ ലോക്കൽ സ്ലൈഡുകൾ ഇടയിലൂടെ ഓടും.. വരാൻ പോകുന്ന ചില സിനിമകളുടെ പരസ്യങൾ ......പിന്നെ വസ്ത്രങ്ങൾ ഉത്തരവാദിത്തത്തോടെ തയ്ച്ചു കൊടുക്കുന്ന സണ്ണി ടെയ്‌ലേഴ്സ് നെല്ലേട് ! അതാ.... കുട്ടുർ.... ർ എന്ന പ്രൊജക്ടർ ഓടിത്തുടങ്ങി.... ബ്ലാക് &വൈറ്റിൽ, ഫിലിംസ് ഡിവിഷൻ നമ്പർ 426 വാർത്താചിത്രം " ചെന്നൈക്ക് അടുത്തുള്ള ആദം പാക്കം എന്ന ഗ്രാമത്തിൽ... കർഷകർ എല്ലാവരും കൂടി ചേർന്ന് ഒരു സൊസൈറ്റി ഉണ്ടാക്കി നെല്ലു കൃഷി ചെയ്തു...പതിവു പോലെ ഇടനിലക്കാർ വന്നു പക്ഷേ ഈ പ്രവശ്യം മുതൽ സൊസൈറ്റി, ഇടനിലക്കാരെ ഒഴിവാക്കി കർഷകന് കൂടുതൽ ലാഭം കൊടുക്കുന്നു.. **Part 2** ഗൾഫിൽ ജനിച്ചുവളർന്ന കുഞ്ഞുങ്ങൾ നാട്ടിൽ ആദ്യമായി വന്നു, കൊട്ടകയിൽ കയറുമ്പോൾ ബിഗ് TV (വലിയ ടെലിവിഷൻ )ആണെന്ന് തെറ്റിദ്ധരിച്ചിരുന്നു അക്കാലത്ത് പൊതുവേ ഇറങ്ങുന്ന സിനിമകൾ "ഫ്ലാറ്റ്" ആയിരുന്നു. എന്നുവെച്ചാൽ സ്ക്രീനിൽ ചിത്രം പതിയുന്നത് സമചതുര അളവിലാണ്. മലയാളത്തിലെ ആദ്യ സിനിമാസ്കോപ്പ് ചിത്രം "തച്ചോളി അമ്പു "ആണെന്നത് എല്ലാവർക്കും അറിയാവുന്ന കാര്യമാണല്ലോ... സിനിമാസ്കോപ് അല്ലാത്ത ചിത്രങ്ങളെ സിനിമക്കാർ സാങ്കേതികമായി "ഫ്ലാറ്റ്" ചിത്രങ്ങൾ എന്നു വിളിച്ചിരുന്നു. വലിയ പ്രതീക്ഷയോടെ വലിയ ബഡ്ജറ്റ്ൽ ഇറങ്ങുന്ന ചിത്രങ്ങൾ മാത്രമായിരുന്നു അക്കാലത്ത് സിനിമാസ്കോപ്പ് ആയി സ്ക്രീൻ നിറയെ ദീർഘചതുരവസ്ഥയിൽ പ്രദർശിപ്പിച്ചിരുന്നത്. "സിനിമാസ്കോപ്പ് "ചിത്രങ്ങൾ പ്രദർശിപ്പിക്കുവാൻ പ്രൊജക്ടറിന്റെ മുന്നിൽ ഒരു പ്രത്യേക ഓവൽ ലെൻസ് വെക്കേണ്ടിയിരുന്നു. സൂപ്പർ ഹിറ്റ്‌ ചിത്രം എന്റെ സൂര്യ പുത്രിക്ക് സംവിധായകൻ ഫാസിൽ ചെലവ് കുറച്ചു ഫ്ലാറ്റായി എടുത്തതാണ്. &nbsp; ![](https://cdn.boolokam.com/articles/2022/06/qdqq2r.jpg) ഒരു സിനിമ ഓടിക്കുമ്പോൾ കിട്ടുന്ന വരുമാനത്തിന്റെ 45% തിയേറ്ററുകൾക്കും ബാക്കി വിതരണക്കാർക്കും എന്നതാണ് ഉടമ്പടി. തമിഴ് സിനിമ കേരളത്തിൽ ഓടിച്ചാൽ തീയറ്ററുകാർക്ക് 65% കിട്ടുന്നതുകൊണ്ട് തമിഴ് സിനിമ ഓടിക്കുവാൻ തീയേറ്ററുകാർക്ക് താല്പര്യമാണ്. അത്യാവശ്യം എരിവും പുളിയുമുള്ള, കളർഫുൾ ആയ തമിഴ് ചിത്രങ്ങൾ മലയാളി പേക്ഷകർ നെഞ്ചിലേറ്റി. ഫിലിം റെപ്പായിരുന്ന KT കുഞ്ഞുമോനൊക്കെ ആ വഴിയിലൂടെ വിശാലമായി സഞ്ചരിച്ചു. പുതുവഴികൾ വെട്ടിപ്പിടിച്ച ചുരുക്കം ചിലരിലൊരാളാണ്. സിനിമ നിർമ്മിച്ചവർ അത് പെട്ടിയിലാക്കി വിതരണക്കാർക്ക് കൈമാറും. വിതരണക്കാർ തീയറ്റർകാർക്കും.... ഫിലിം പെട്ടി, വിതരണക്കാരുടെ ഓഫീസിൽ നിന്നും ബസ് കയറി തിയേറ്ററിലേക്ക് എത്തുമ്പോഴേക്കും ആ സിനിമയുടെ ഫിലിം റെപ്പ് (റെപ്രസെൻസിറ്റീവ് )കൂടെ എത്തും. നല്ല നല്ല സിനിമകൾ, അതായത് പേരുകേട്ട സംവിധായകർ, നടൻമാർ, പ്രൊഡ്യൂസേഴ്സ് ഒക്കെ നിർമ്മിക്കുന്ന ചിത്രങ്ങൾ റിലീസ് ആകുന്നതിനു മുമ്പേ തീയേറ്ററുകാർ അവരുടെ തീയേറ്ററിൽ കിട്ടാൻ വേണ്ടി ക്യൂ നിൽക്കും. ചിലർ പണം മുൻപേറു അഡ്വാൻസ് ആയി കൊടുക്കും. അതുമല്ലെങ്കിൽ തിയേറ്ററുകാർക്ക് കിട്ടുന്ന ഷെയറിന്റെ വീതം കുറച്ചാണെങ്കിലും അയൽപക്കത്തുള്ള മറ്റു കൊട്ടകയിൽ എത്തുന്നതിനുമുമ്പ് എന്റെ കൊട്ടകയിൽ കളിക്കണമെന്ന വാശിക്ക് ലാഭം കുറച്ചാണെങ്കിലും പിടിച്ചു കളയും. ലി'വിടെ മമ്മുട്ടിയുടെ ചിത്രം... ല'വിടെ മോഹൻലാൽ ചിത്രം ! ഇപ്പോഴത്തെ ഫാൻസ്‌ അസോസിയേഷന്റെ തുടക്കം ! വെള്ളിയാഴ്ച ഉച്ചയ്ക്ക് 2. 30 നാണ് മാറ്റിനി തുടങ്ങുന്നത്. രണ്ടു മണിക്ക് മൈക്കിൽ പാട്ടുവയ്ക്കും. 2.15. ബെൽ മുഴക്കി ടിക്കറ്റ് കൊടുത്തു തുടങ്ങും. നാട്ടിലെ പ്രധാന സിനിമാ പ്രേമികൾ ഹാജർ ! അതിനോക്കെ മുമ്പ് ഫിലിം പെട്ടി തിയേറ്ററിൽ എത്തിയിരിക്കും. എത്തിയാൽ ഉടനെ പെട്ടിതുറന്ന് ഒന്നാം റീല് വൃത്തത്തിലുള്ള തകരപ്പാട്ട കൊണ്ടുള്ള പാത്രം( ക്യാൻ ) തുറന്ന്, തിയേറ്ററുകാരുടെ റീല് (ചക്രത്തിൽ) കൂട്ടിയോജിപ്പിച്ചു ലോഡ് ചെയ്യും. എന്നിട്ടത് എടുത്തു പ്രൊജക്ടറിന്റെ മുകളിൽ വൃത്തത്തിലുള്ള ഭാഗത്തിൽ കുടുക്കി പ്രൊജക്ടറിന്റെ ലെൻസിന്റെ മുന്നിൽ കൂടി കറക്കി എടുത്ത് താഴെയുള്ള വട്ടത്തിലേക്ക് വെക്കും. മാനുവലായി കറക്കി ടെസ്റ്റ് ചെയ്തു നോക്കും. ഒരു സിനിമ 16 മുതൽ 18 വരേ റീലുകൾ ആണ്. അവ കൊട്ടകയിൽ എത്തിയിട്ട് കൂട്ടിയോജിപ്പിക്കും. തിരിച്ചു വിച്ഛേദിച്ചു കാനിൽ ഇട്ടു പെട്ടിയിലാക്കി കൊടുത്തുവിടും. ![](https://cdn.boolokam.com/articles/2022/06/2017-02-12.jpg) പ്രൊജക്ടറിൽ വെളിച്ചമുണ്ടാകുന്നത് കാർബൺ കത്തിച്ചിട്ടാണ്. ഷൂട്സ്, സൻസിനി തുടങ്ങിയവ അക്കാലത്തെ പ്രശസ്ത കാർബൺ ബ്രാൻഡുകളാണ്. A ക്ലാസ്സ് കൊട്ടകകളിൽ കൂടുതൽ തെളിച്ചമുള്ള ഷൂട്സ് മാത്രമേ ഉപയോഗിക്കാറുള്ളൂ. കാരണം അതിനാണ്, ചിത്രത്തിന് കൂടുതൽ മിഴിവ്‌. ഇലക്ട്രിക് വെൽഡ് ചെയ്യുന്നതുപോലെ നെഗറ്റീവും പോസിറ്റിവും സിനിമാ നടൻ കൊച്ചുപ്രേമന്റെ "തൊട്ടേ- തൊട്ടില്ലേ".. എന്ന രീതിയിൽ ആമ്പിയർ കൂടിയ കറണ്ടിൽ തൊട്ടു തൊടുമ്പോൾ അതിന്റെ തുമ്പ് കത്തുന്നതാണ് ചിത്രം പ്രോജക്ട് ചെയ്യാനുള്ള വെളിച്ചത്തിന്റെ സ്രോതസ്സ്. കാർബൺ കത്തിതീരുമ്പോ ഇടയ്ക്കിടെ ചിത്രം മങ്ങും. ഉടനേ പ്രേകഷരുടെ വക കൂവലുകൾ ഉയരും. "രായപ്പോ...." അതാണ് അലാറം. രാജപ്പൻ എന്ന ഓപ്പറേറ്റർ ഉടനെതന്നെ ബട്ടൺ തിരിച്ച്, കാർബൺ അടുപ്പിക്കും ചിത്രം തെളിയും. പ്രേക്ഷകർ സിനിമയിലേക്ക് ഊളിയിടും. അധികം വന്ന തുണ്ടു കാർബണിലാണ് പരസ്യത്തിന്റെ സ്ലൈഡ് കാണിക്കുന്നത്. പലരും ചൂടുമൂലം ഉടുപ്പ് ഊരി ഇട്ടാവും ഇരിക്കുന്നത്. അങ്ങനെയിരിക്കെ കൊട്ടകയ്ക്ക് അടുത്തുള്ള അമ്പലത്തിൽ ഉത്സവം അല്ലെങ്കിൽ പള്ളിപെരുന്നാൾ വരും. ഏതെങ്കിലും പഴയ സൂപ്പർ ഹിറ്റ് ചിത്രം കൊണ്ടുവന്ന് മോർണിംഗ് ഷോ അടക്കം തകർത്തുവാരും. ആ ദിവസങ്ങളിൽ ഫിലിം റപ്പിന് ഓണമാവും. കാരണം ദൂരെയുള്ള തന്റെ വിതരണക്കാർക്ക് അറിയില്ലല്ലോ A'വിടെ ഉൽസവം ആണെന്നും എക്സ്ട്രാ ഷോകൾ നടക്കുന്നുണ്ടെന്നും. അധികവരുമാനത്തിൽ ഒരു പങ്ക് റെപ്പിനും കിട്ടും. ചില സിനിമകൾ പ്രതീക്ഷയ്ക്കൊത്ത് കാണാനാളില്ല, അവയെ നഷ്ടവും സഹിച്ചു തിങ്കളാഴ്ച, വൈകുന്നേരം സെക്കൻഡ് ഷോ ഓടിച്ച് നിഷ്കരുണം ഒഴിവാക്കി, പിറ്റേന്ന് ചൊവ്വ മുതൽ വ്യാഴം വരെ മറ്റേതെങ്കിലും സിനിമ 'ഗ്യാപ്പ്' കളിക്കും. 'ഗ്യാപ്പ് കളി ' മിക്കവാറും A കാറ്റഗറിയിലുള്ള സിനിമകൾ ആവും....ഇന്റെർവെല്ലിനു മുൻപ് 3 മിനിറ്റ് നല്ല കൊള്ളാവുന്ന തുണ്ടും കയറ്റും... വല്ലപ്പോഴും ആറ്റിറമ്പിലോ മറ്റോ കാണാൻ സാധിക്കുന്ന സ്ത്രീകളുടെ മനോഹരമായ തുടകൾ പോസ്റ്ററുകളിൽ ഇരുന്ന് ചെറുപ്പക്കാരെയും കിളവന്മാരെയും മാടിവിളിക്കും. "സംഗമം സംഗമം... ത്രിവേണി സംഗമം.... " "ധൂമം " എന്ന, പഴയ കാലത്തേ കലാമൂല്യമുള്ള ബ്ലാക്ക് ആൻഡ് വൈറ്റ് A ചിത്രം കുറേയോടിയതാണ്. അങ്ങനെ മറ്റു പല ചിത്രങ്ങളുമുണ്ട്, എല്ലാവർക്കും അറിയാവുന്നതുകൊണ്ട് പരാമർശിക്കുന്നില്ല. &nbsp; **![](https://cdn.boolokam.com/articles/2022/06/geg43-1.jpg)****(3)===(2)===(1)==end of part.** ഇടവഴിയിലുള്ള മറ്റൊരു കൊട്ടകയിൽ "ഞാനും നീയും" എന്ന, ആ കാലത്തെ സൂപ്പർ ഹിറ്റ് മെഡിക്കൽ A ചിത്രമെത്തി. ഒൻപതാം ക്ലാസിൽ പഠിക്കുമ്പോ സുഹൃത്തിന്റെ കൂടെ, നൂൺഷോ കാണുവാൻ വേണ്ടി കൊട്ടകയിലേക്ക് സൈക്കിളിൽ പോവുകയാണ്. സ്ത്രീയുടെ നഗ്നത കാണുവാനുള്ള ചെറുപ്രായത്തിലെ കൗതുകം. സിനിമയുടെ കഥയു.. അതിലെ സീനുകളും ക്ലാസിൽ പഠിക്കുന്ന കൂട്ടുകാർ പറഞ്ഞറിയാം. ഇടവഴി തിരിഞ്ഞതും ...വിഷവൈദ്യർ ആയ അച്ഛന്റെ കൂട്ടുകാരനുണ്ട് എതിരെ സ്കൂട്ടറിൽ വരുന്നു. ആകെപ്പാടെ പരിഭ്രമിച്ച് സൈക്കിൾ നിർത്തി. വൈദ്യർ സ്കൂട്ടർ നിർത്തിയിട്ട് "എവിടെ പോകുന്നു മോനെ " പരുങ്ങി വിറയ്ക്കുന്ന ശബ്ദത്തോടെ.. " ആ പിന്നേ..ഇവിടെയടുത്ത് കൂട്ടുകാരന്റെ വീട്ടിലേക്ക് പോകുന്നു " എന്നു പറഞ്ഞൊപ്പിച്ചു. എങ്കിലും അദ്ദേഹം പോയിക്കഴിഞ്ഞപ്പോ... കയറി സിനിമ കണ്ടുന്നുള്ളത് വേറെ കാര്യം. ( നമ്മളല്ലല്ലോ കാണുന്നത് നമ്മുടെ ഉള്ളിലുള്ള മറ്റൊരാളാണ് നമ്മളെ അവിടെ കൊണ്ടുപോയി ഇരുത്തി സിനിമ കാണിച്ചു തന്നത് !) കൊട്ടകയിൽ ഇരിക്കുമ്പോഴെല്ലാം അച്ഛനും വൈദ്യരും കൂടെ വന്നു വിളിച്ചിറക്കി തല്ലുമെന്ന ഭയമുണ്ടായിരുന്നു. അങ്ങനെയൊന്നുമുണ്ടായില്ല. കുറച്ചുദിവസം വീട്ടിൽ ഭയന്നു കഴിഞ്ഞു. പിന്നീടൊരുപാട് കാലം വൈദ്യരെയൊളിച്ചു നടന്നു. കാലിൽ പഴുതാര കടിച്ചപ്പോ വീട്ടുകാർ നിർബന്ധിച്ചു വൈദ്യരുടെയടുത്തു കൊണ്ടുപോയി. വൈദ്യർ.....ഒറ്റയ്ക്ക് കിട്ടിയപ്പോൾ ചോദിച്ചു. "അന്നു നീയാ A സിനിമ കാണാൻ പോയതല്ലേ? പേടിക്കേണ്ട ഞാൻ അച്ഛനോട് പറഞ്ഞില്ല. ഞാനും ചെറുപ്രായത്തിൽ ഇതുപോലെയൊക്കെ പോയിട്ട് ഉള്ളതാണ്!" ഇനിയൊരുപക്ഷേ വൈദ്യരുമന്ന് ആ സിനിമാ കാണാൻ വന്നതാവുമോ?? ചാൻസില്ലാതില്ല നമ്മുടച്ഛനല്ലേ.... അച്ഛന്റെ കൂട്ടുകാരനല്ലേ ! കാലം തീർന്നു.... വയസ്സനായി ചിതലരിച്ച "വെള്ളിത്തിര" തമുറകളായി മുന്നിലെത്തിയ പ്രേഷകന്റെ കാതിൽ വിടപറഞ്ഞു. ."... എവിടെയോരോ മാംസപുഷ്പവും ഇണയെത്തേടും നിലാവിൽ... നീയും ഞാനും നമ്മുടെ സ്വപ്നവും, കൈമാറാത്ത വികാരമുണ്ടോ.... " ***