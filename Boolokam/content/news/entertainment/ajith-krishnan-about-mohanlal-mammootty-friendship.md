---
author: Beaumaris
categories:
- Entertainment
comment_count: 0
date: 2022-08-11 14:24:17
draft: false
image: ''
like_count: 54520
share_count: 8923
tags:
- mammooty
- mohanlal
title: മമ്മൂട്ടി – മോഹൻലാൽ സൗഹൃദം കാണുമ്പോൾ 'അങ്ങനെ' തോന്നാറേയില്ല !
view_count: 1371115
---

**Ajith Krishnan** ” ഒരു കാര്യം എനിക്കുറപ്പാണ് എല്ലാ മത്സരങ്ങള്‍ക്കും ബഹളങ്ങള്‍ക്കും അവസാനം..കൂടെ നില്‍ക്കുന്ന ഒരാള്‍ ഉണ്ടെന്നത് നല്‍കുന്ന സുരക്ഷിതത്വ ബോധം ചെറുതല്ല സ്കൂളില്‍ പോകുബോള്‍ ചേട്ട൯ കൂടെയുണ്ടെങ്കില് തോന്നുന്ന ഒരു ധൈര്യം ഉണ്ടെല്ലൊ അതാണ് എനിക്ക് മമ്മൂക്ക” – മോഹൻലാൽ ❤️ “എന്റെ സഹോദരങ്ങൾ എന്നേ വിളിക്കുന്നത് പോലെയാണ് ലാലെന്നെ സംബോധന ചെയ്യുന്നത്, ഇച്ചാക്ക. പലരും എന്നേ അങ്ങനെ ആലങ്കാരികമായി വിളിക്കുമ്പോഴും എനിക്കത്രത്തോളം സ്നേഹം തോന്നാറില്ല. ലാൽ വിളിക്കുമ്പോൾ ഒരു പ്രത്യേക സുഖം തോന്നാറുണ്ട്..” – മമ്മൂട്ടി ❤️ മോഹൻലാലിനെ സംബന്ധിച്ച് എപ്പോഴും ഏത് സ്റ്റേജിൽ ആണെങ്കിലും മമ്മൂട്ടിക്ക് ഒരു ബഹുമാനം കൊടുക്കുന്നത് കണ്ടിട്ടുണ്ട്. അവരുടെ സ്റ്റേജ് പ്രോഗ്രാമുകൾ നോക്കിയാലും. രണ്ട് പേരുമുള്ള സ്റ്റേജിൽ സംസാരിക്കാൻ പറഞ്ഞാൽ മോഹൻലാൽ ആദ്യം മമ്മൂട്ടിയോട് സംസാരിക്കാൻ പറയുന്നത് പ്രത്യേകം ശ്രദ്ധിച്ചിട്ടുണ്ട്. അത് പോലെ എവിടെയും ‘മുന്നിൽ മമ്മൂട്ടി നിന്നോട്ടെ’ എന്നൊരു സ്നേഹപൂർവമായ ബഹുമാനം മോഹൻലാലിൻറെ ഭാഗത്ത് നിന്ന് കണ്ടിട്ടുണ്ട്. ഏത് ചടങ്ങിലും ഒപ്പമാണെങ്കിൽ പ്രഥമപരിഗണന മമ്മൂട്ടിക്ക്‌ മോഹൻലാൽ വാഗ്ദാനം ചെയ്യുന്നത് പലവട്ടം സ്റ്റേജ്ൽ ദൃശ്യമായതാണ്. പല അഭിമുഖങ്ങളിലും മോഹൻലാൽ മമ്മൂട്ടിയെ “മമ്മൂട്ടിക്ക” “ഇച്ചാക്കാ” എന്ന് വിളിക്കുന്നത് കേട്ടിട്ടുണ്ടാകും. ഞങ്ങൾ തമ്മിൽ ഭയങ്കര അടുപ്പമാണ് എന്ന് കാണിക്കാൻ വേണ്ടി അങ്ങനെ ലാൽ വിളിക്കുന്നത് ഇതുവരെ കണ്ടിട്ടില്ല. ഏതെങ്കിലും വലിയ ചടങ്ങുകൾ ഒക്കെയാണെങ്കിൽ ‘മമ്മൂട്ടിക്ക’ എന്നേ വിളിക്കാറുള്ളു. അങ്ങനെ റെക്കോർഡ് ചെയ്യാത്ത ചില അവസരങ്ങളിൽ സ്വാഭാവികമായി ആണ് ലാൽ മമ്മൂട്ടിയെ ‘ഇച്ചാക്കാ’ എന്ന് വിളിക്കുന്നത് കണ്ടിട്ടുള്ളത്. അമ്മയുടെ വെബ്സൈറ്റ് ഉത്ഘാടനത്തിന്റെ ഭാഗമായി ഉള്ള സ്വിച്ച് ഓൺ കർമത്തിന്റെ ഇടക്ക് എങ്ങോട്ടോ മാറി നിന്ന മമ്മൂട്ടിയെ ‘ഇച്ചാക്കാ.. ഇച്ചാക്കാ.. ഇങ്ങോട്ട് വാ..’ എന്ന് പറഞ്ഞുവിളിക്കുന്ന മോഹൻലാലിനെ ഒരു അനൗദ്യോഗിക വീഡിയോയിൽ കണ്ടിട്ടുണ്ട്. തങ്ങളുടെ സൗഹൃദം മറ്റുള്ളവരുടെ മുന്നിൽ വൻ സംഭവമാക്കാൻ മോഹൻലാൽ ആഗ്രഹിക്കാറില്ല എന്ന് തോന്നിയിട്ടുണ്ട്. അത് അദ്ദേഹത്തിന്റെ ഒരു ക്വാളിറ്റിയാണ്. മമ്മൂട്ടി മോഹൻലാലിൻറെ 2020ലെ പിറന്നാളിന് ആശംസ അറിയിക്കുന്ന വീഡിയോ മലയാളികൾ ഒരു നൊമ്പരത്തോടെ ആകും കണ്ട് തീർത്തിട്ടുണ്ടാവുക. അത്രമേൽ സ്നേഹവും വാത്സല്യവും മമ്മൂട്ടിയുടെ വാക്കുകളിൽ ഉണ്ടായിരുന്നു. മോഹൻലാൽ ഈ വർഷം മമ്മൂട്ടിക്ക് വേണ്ടി സംസാരിച്ചപ്പോഴും അതുപോലെ തന്നെ. നമ്മൾ ചിലപ്പോഴൊക്കെ സിനിമാക്കാരെ കളിയാക്കാറുണ്ട്. അവർ തമ്മിൽ കാണുമ്പോൾ കെട്ടിപിടിച്ചു മിണ്ടും, മാറിക്കഴിഞ്ഞാൽ കുറ്റം പറയും എന്നൊക്കെ. പക്ഷേ മമ്മൂട്ടി – മോഹൻലാൽ സൗഹൃദം കാണുമ്പോൾ അങ്ങനെ തോന്നാറേയില്ല.