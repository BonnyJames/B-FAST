---
author: Beaumaris
categories:
- Entertainment
comment_count: 0
date: 2022-08-13 10:00:22
draft: false
image: https://cdn.boolokam.com/articles/2022/08/y5y55.jpg
like_count: 41384
share_count: 19589
tags:
- IV SASI
- mammootty
- mrugaya movie
- T Damodaran
title: യഥാർത്ഥത്തിൽ ഇത് ഒരു പുലിവേട്ടയുടെ കഥയല്ല, മെരുക്കാൻ ഒരു വന്യമൃഗത്തേക്കാൾ ബുദ്ധിമുട്ടുള്ള
  മനുഷ്യൻ എന്ന ഇരുകാലി മൃഗത്തിന്റെ കഥയാണിത്
view_count: 1563292
---

**മെൽവിൻ പോൾ** **മൃഗയ (1989)** 'ഇന്ദിരൻ കെട്ടതും പൊണ്ണാലേ, ചന്ദിരൻ കെട്ടതും പൊണ്ണാലേ, വാറുണ്ണി കെട്ടതും പൊണ്ണാലേ, നാട്ട്കാര് കെട്ടതും പൊണ്ണാലേ!' (ശേഷം, തന്റെ ഭാര്യയോടൊത്തുള്ള വാറുണ്ണിയുടെ വേഴ്ചയെക്കുറിച്ച് അയാളോട് ചോദിക്കുവാനും, ആക്രമിക്കുവാനും സംഘടിച്ചെത്തിയ പ്രസ്തുത ഭർത്താവിനെയും, നാട്ടുകാരെയും തന്റെ തോക്കിൻകുഴലാൽ നിസ്സാരമായി അകറ്റി നടന്നു നീങ്ങുന്ന 'വെടിക്കാരൻ വാറുണ്ണി'!) വിനോദവും, കച്ചവടവും, കലയും ചലച്ചിത്രങ്ങളിൽ സമന്വയിപ്പിക്കാൻ ഐ. വി. ശശിയെക്കഴിഞ്ഞേ മലയാള സിനിമാസംവിധായകർക്കിടയിൽ ആളുള്ളൂ (ഉണ്ടായിരുന്നുള്ളൂ) എന്നാണ് എന്റെ അഭിപ്രായം. മലയാളത്തിലെ ഒരേയൊരു 'സംവിധായക സൂപ്പർ സ്റ്റാർ'. എണ്ണിയാലൊടുങ്ങാത്തത്ര എണ്ണമുള്ള കഥാപാത്രങ്ങളുമായി നീങ്ങുന്ന ചലച്ചിത്രനൗകകളെ അതിസമർത്ഥമായി നിയന്ത്രിച്ചു കൊണ്ട് പോയിരുന്ന കപ്പിത്താൻ. മലയാള സിനിമാ വ്യവസായം ഐ.വി. ശശിയെന്ന Ascot Cap -കാരനു ചുറ്റും ഭ്രമണം ചെയ്തിരുന്ന കാലത്തു നിന്നുമുള്ള ഒരു കേട്ടുകേൾവിയുണ്ട്. ഐ. വി. ശശിയുടെ വീട്ടുമുറ്റത്ത് നിർമ്മാതാക്കളയച്ച നിരവധി കാറുകൾ. അന്നദ്ദേഹം ഏതു നിർമ്മാതാവയച്ച കാറിൽ കയറുന്നുവോ അന്ന് ആ നിർമ്മാതാവിന്റെ ചലച്ചിത്രത്തിന്റെ ചിത്രീകരണം! ഒരേ സമയം നിരവധി ചലച്ചിത്രങ്ങൾക്ക് സംവിധാനം നിർവ്വഹിച്ചിരുന്ന അദ്ദേഹത്തെക്കുറിച്ച് ആരോ ഉണ്ടാക്കിയ കഥയാണോ ഇതെന്നറിയില്ല പക്ഷെ, അത്രയധികം ചിത്രങ്ങൾ ഓരോ വർഷവും അദ്ദേഹം സംവിധാനം ചെയ്തിട്ടുണ്ടെന്നത് യാഥാർത്ഥ്യം. മിക്കവയും സൂപ്പർ ഹിറ്റുകൾ, ചിലത് മലയാളത്തിലെ 'ക്ലാസ്സിക്സ്'. ടി. ദാമോദരൻ, പത്മരാജൻ, എം. ടി. തുടങ്ങി മലയാളത്തിലെ ഏറ്റവും പ്രഗത്ഭരായ തിരക്കഥാകൃത്തുക്കളുടെ രചനകൾ സംവിധാനം ചെയ്തൊരുക്കിയ ഐ. വി. ശശി, ലോഹിതദാസെന്ന പ്രതിഭയുമായി കൈകോർത്തപ്പോൾ പിറന്നതാണ് 'മൃഗയ'.കാഴ്ചയ്ക്ക് വിരൂപൻ, അത്രയും തന്നെ അരോചകമായ ശബ്ദവും സംസാരവും, പ്രാകൃതൻ, നാടോടി, മദ്യപാനി, ദുർന്നടപ്പുകാരൻ, മൃഗത്തോടൊപ്പം സഹവസിക്കുന്നവൻ, ദൈവനിന്ദകൻ, മോഷ്ടാവ്, സ്വന്തം പിതാവിനാൽ പരിത്യക്തൻ എന്നിങ്ങനെ ഒരു മനുഷ്യനും അടുക്കാനാഗ്രഹിക്കാത്ത തരത്തിലുള്ള വ്യക്തിത്വമുള്ള വാറുണ്ണി എന്ന വേട്ടക്കാരൻ. ആ ഗ്രാമത്തിലെ തങ്ങളുടെ ജീവിതത്തിനു മേൽ കരിനിഴൽ പടർത്തിയ നരഭോജിയായ പുലിയെ കൊല്ലാൻ നാട്ടുകാർ ഏർപ്പെടുത്തിയതാണയാളെ. സർക്കാർ സംവിധാനങ്ങൾ തങ്ങളുടെ രോദനങ്ങളോട് മുഖം തിരിച്ചപ്പോൾ, നിലനിൽപ്പിനു വേണ്ടി ആ ജനത എടുത്ത തീരുമാനമാണ് മറ്റൊരാൾക്ക് പകരക്കാരനായി വാറുണ്ണിയെ ആ മലയോരഗ്രാമത്തിൽ എത്തിച്ചത്. ഒരു ഘട്ടത്തിൽ പുലിയേക്കാൾ അവർക്ക് ശല്യക്കാരനായിത്തീരുന്നു വാറുണ്ണി. അതിനിടെ സ്വയരക്ഷയ്ക്കു വേണ്ടിയുള്ള വാറുണ്ണിയുടെ ഒരു കയ്യബദ്ധം ഒരു ചെറുപ്പക്കാരന്റെ മരണത്തിൽ കലാശിക്കുന്നു. വാറുണ്ണിയെന്ന വേട്ടക്കാരനെ ഏകപക്ഷീയമായി, വീരാരാധനയോടെ പ്രണയിക്കുന്ന ഒരു പെൺകുട്ടി മാത്രമായിരുന്നു അതിന് സാക്ഷി. അവൾ വാറുണ്ണിയെ ഒറ്റുകൊടുത്തില്ല. ![](https://cdn.boolokam.com/articles/2022/08/y5y55.jpg)പുറമേ നിന്ന് നാട്ടുകാരുടെ എതിർപ്പും, അകമേ നിന്ന് തന്റെ കയ്യാൽ ഒരു ജീവനെടുക്കേണ്ടി വന്നതിലുള്ള കുറ്റബോധവും വാറുണ്ണിയെ ഞെരിക്കുമ്പോൾ അയാൾ കുമ്പസാരത്തിലൂടെ ദൈവത്തിലും സ്ഥലത്തെ വൈദികനിലും അഭയം തേടുന്നു. വൈദികന്റെ സഹായത്താൽ പുതിയ ഒരു ജീവിതം തുടങ്ങുന്ന വാറുണ്ണി സാഹചര്യവശാൽ, തന്റെ കൈകളാൽ കൊല്ലപ്പെട്ട ചെറുപ്പക്കാരന്റെ സഹോദരിയെ വിവാഹം ചെയ്യാൻ നിർബന്ധിതനാകുന്നു. വാറുണ്ണിയെ പ്രണയിച്ചിരുന്ന പെൺകുട്ടി ഈ വിവാഹം മുടക്കുന്നതിനുവേണ്ടി, വാറുണ്ണിയുടെ പ്രതിശ്രുത വധുവിന്റെ സഹോദരനെ കൊന്നത് വാറുണ്ണിയാണെന്ന് ആ യുവതിയെ അറിയിക്കുന്നു. ഇതിനിടെ വീണ്ടും നാട്ടിലിറങ്ങുന്ന പുലിയെ വാറുണ്ണി സാഹസികമായി വകവരുത്തുന്നു. തന്റെ സഹോദരന്റെ മരണത്തിനുത്തരവാദിയായ വാറുണ്ണിയെ യുവതി പോലീസിൽ ഏൽപ്പിക്കുകയും അയാൾ ജയിലിലേക്ക് പോകുന്നതോടെ സിനിമ അവസാനിക്കുകയും ചെയ്യുന്നു. [embed]https://youtu.be/vVm-sEvVXHQ[/embed] യഥാർത്ഥത്തിൽ ഇത് ഒരു പുലിവേട്ടയുടെ കഥയല്ല. മെരുക്കാൻ ഒരു വന്യമൃഗത്തേക്കാൾ ബുദ്ധിമുട്ടുള്ള മനുഷ്യൻ എന്ന ഇരുകാലി മൃഗത്തിന്റെ കഥയാണിത്, അവന്റെ മാനസാന്തരത്തിന്റെയും. വാറുണ്ണി എന്ന കഥാപാത്രത്തിലൂടെ ഈ സിനിമ അതാണ് നമുക്ക് കാണിച്ചു തരുന്നത്. തന്നിലെ താരത്തെ കുടഞ്ഞെറിഞ്ഞ് പൂർണ്ണമായും വാറുണ്ണിയായി മാറിയ മമ്മൂട്ടിക്കായിരുന്നു ആ വർഷത്തെ മികച്ച നടനുള്ള കേരള സംസ്ഥാന ചലച്ചിത്ര പുരസ്കാരം. മാത്രമല്ല, മികച്ച സംവിധായനുള്ള പുരസ്കാരവും 'മൃഗയ' നേടി. കമ്പ്യൂട്ടർ ഗ്രാഫിക്സുകൾ കേട്ടുകേൾവിയില്ലാതിരുന്ന അക്കാലത്ത് യഥാർത്ഥ പുലിയെ ഉപയോഗിച്ചുള്ള രംഗങ്ങളുടെ മിഴിവ് ഇന്നും ഒരു വിസ്മയത്തോടെയാണ് ഞാൻ ആസ്വദിക്കുന്നത്. ഒരു പുലിയെപ്പോലെ, പുഴ നീന്തിക്കടന്നുള്ള വാറുണ്ണിയുടെ വരവും അപ്പോഴുള്ള പശ്ചാത്തലസംഗീതവും അതിമനോഹരമാണ്. ദൈവീകതയുള്ള ആ സംഗീതം 'രക്ഷക'നായ വാറുണ്ണിയുടെ വരവിന്റെ പശ്ചാത്തലമാക്കിയതിന് പിന്നിൽ ഐ. വി. ശശി എന്ന അസാദ്ധ്യ പ്രതിഭയുടെ 'ബ്രില്യൻസ്' ആകാതെ തരമില്ല! (ഇന്ദ്രന്റെയും, ചന്ദ്രന്റെയുമെല്ലാം പതനത്തിനു കാരണക്കാരിയായ സ്ത്രീ തന്നെയാണ് വാറുണ്ണിയെയും വീഴ്ത്തിയത്!)