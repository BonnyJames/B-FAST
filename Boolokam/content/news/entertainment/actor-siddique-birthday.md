---
author: Beaumaris
categories:
- Entertainment
comment_count: 0
date: 2023-10-01 07:48:37
draft: false
image: ''
like_count: 16069
share_count: 7237
tags:
- actor birthday
- Actor Siddique
- birthday
title: സഹനടന്മാർക്കിടയിലെ സൂപ്പർസ്റ്റാറിന് ഇന്നു പിറന്നാൾ
view_count: 365951
---

**സഹനടന്മാർക്കിടയിലെ സൂപ്പർസ്റ്റാറിന് ഇന്നു പിറന്നാൾ** **Sanal Kumar Padmanabhan** സൂപ്പർതാര ചിത്രങ്ങൾ മാത്രം തീയറ്ററിൽ ആൾക്കൂട്ടം സൃഷ്ടിച്ചിരുന്ന ഒരു കാലത്ത് സൂപ്പർ താരങ്ങൾ ഇല്ലെങ്കിലും സിനിമ നല്ലതാണെങ്കിൽ ആളുകൾ കാണാൻ വരും എന്ന് താൻ നായകനായും സഹനായകനായും അഭിനയിച്ച ഇടത്തരം ചിത്രങ്ങളിലൂടെ തെളിയിച്ചൊരു കൊച്ചിക്കാരനുണ്ട് .സൂപ്പർതാരങ്ങളുടെ ഡേറ്റോ , അവരെ വച്ചു പടം പിടിക്കാനുള്ള സാമ്പത്തിക ഭദ്രതയോ ഇല്ലെങ്കിലും സിനിമയേ സ്വപ്നം കാണുവാൻ "ഇടത്തരം" നിർമാതാക്കൾക്ക് ധൈര്യം നൽകിയിരുന്നൊരാൾ .. "തള്ളയെ വളച്ചൊടിച്ചു ചാക്കിലാക്കാ"ൻ പോകുന്ന ഗോവിന്ദൻ കുട്ടിയായും , ഭ്രാന്താശുപത്രിയിൽ നിന്നും ചാടി ഗാനമേളകളിൽ പാട്ട് പാടി നടന്ന വേണു ആയുമെല്ലാം കാണികളെ ചിരിപ്പിച്ച ......( ഹരിഹർ നഗർ, മൂക്കില്ല രാജ്യത്തു ), https://youtu.be/ZFQHEYzuG3Y മരണപെട്ട അമ്മയുടെയും ഉമ്മയുടെയും ഓർമകളിൽ വിതുമ്പുന്ന ഉദയഭാനു വിനെയും ഹുസൈനെയും അവതരിപ്പിച്ചു കാഴ്ചക്കാരേ കരിയിപ്പിച്ച..... ( സന്ദേശം, ലേലം ), തീപ്പൊരി ആയിരുന്ന ചന്ദ്രചൂടനു മുന്നിൽ കാട്ടു തീ ആയി പ്രത്യക്ഷപ്പെട്ട ബാലു ഭായ് ആയും ,"അപ്പൻ ചിലപ്പോൾ രഹസ്യം സൂക്ഷിക്കാൻ മറന്നു പോകും "എന്നും പറഞ്ഞു അപ്പന്റെ കഴുത്തിൽ കൊലക്കയർ മുറുക്കുന്ന കാളിയാർമടം ഗിരി ആയും,തന്റെ ആഗ്രഹങ്ങൾക്ക് വഴങ്ങാത്തവരെ തീർത്തു കളയാനുള്ള മനസുമായി മുള്ളാൻകൊല്ലി പുഴ കടന്നു വന്ന ഗോപി ആയുമെല്ലാം..പ്രേക്ഷകരെ ഭീതിപ്പെടുത്തിയ ....... https://youtu.be/gItJhu3UsVE "ഒരിക്കൽ മനു എന്നോട് ചോദിക്കുവാ ഒരുപാട് ഇഷ്ടമായിരുന്നല്ലേ ബാലൻ മാമക്ക് എന്റെ അമ്മയെ എന്ന് " എന്നൊരു ചെറു വാചകത്തിലൂടെ കാണികളുടെ ഉള്ളിൽ നഷ്ടപ്രണയത്തിന്റെ തിരകൾ ഉയർത്തിയ......( നന്ദനം )"എന്റെ തലേ തലയുടെ വീട് ജപ്തി ചെയ്തെങ്കിൽ നിങ്ങൾ എല്ലാരും എന്റെ വീട്ടിലേക്ക് വാ ഇവിടെ താമസിക്കാം , ഇനി ഈ വീട് ആരേലും ജപ്തി ചെയ്യുവാണേൽ നമുക്ക് വേറെ എങ്ങട്ടെങ്കിലും പോകാം "... എന്ന് വളരെ ആത്മാർത്ഥതയോടെ പറയുന്ന ഫ്രീക്കൻ മുള്ളൻ ചന്ദ്രപ്പൻ ആയി പ്രേക്ഷകരെ വിസ്മയിപ്പിച്ച .....( ചോട്ടാ മുംബൈ ) തട്ടുമ്പുറത്ത്‌ പൊടി പിടിച്ചു കിടന്ന ഏട്ടന്റെ ചാരു കസേരയെടുത്ത് കൊണ്ടു വന്നിട്ട് " ഇനിയുള്ള കാലം എനിക്കിതു കൂടെ വേണം ഒരു ധൈര്യത്തിന് ".. ( വാത്സല്യം ), പാളയം മാർക്കറ്റിൽ ജീവനറ്റു കിടക്കുമ്പോൾ പശ്ചാത്തലത്തിൽ ഉള്ള " സാർ എന്നെങ്കിലും ജീവനില്ലാതെ കിടക്കുന്ന എന്റെ മുഖത്തേക്ക് സൂക്ഷിച്ചു നോക്കണം ഒരു തരി കുറ്റബോധമോ നഷ്ടബോധമോ അവിടെ കാണില്ല " .( അസുരവംശം ) "പിള്ളേര് ഈ പ്രായത്തിൽ എന്നതേലും ആഗ്രഹം പറഞ്ഞാൽ നമുക്ക് പറ്റാവുന്നതാണേൽ അതങ്ങട് സാധിച്ചു കൊടുത്തേക്കണം വലുതായാൽ അവർക്കു അങ്ങനെ ആഗ്രഹങ്ങളൊന്നും ഉണ്ടാവുകേല " ( ആൻ മരിയ കലിപ്പിൽ ആണു )എന്നുമുള്ള ഡയലോഗുകളിലെ ശബ്ദ വ്യതിയാനങ്ങൾ കൊണ്ടു കേൾവിക്കാരെ അമ്പരിപ്പിച്ച....അതുല്യ കലാകാരന് ഇന്നു പിറന്നാൾ ......ഒരായിരം ആശംസകൾ സിദ്ധിഖ് ഇക്ക .. https://youtu.be/PSuiyL9GyPE 2023 ന്റെ തുടക്കത്തിൽ "എന്നാലും എന്റെ അളിയാ " എന്ന പടം തീയറ്ററിൽ നിന്നും കണ്ടിറങ്ങുമ്പോൾ ആളുകൾ പരസപരം പറയുന്നത് കേൾക്കാമായിരുന്ന " പടം വലിയ മെച്ചമില്ല പക്ഷെ സിദ്ധിഖ് തകർത്തു .. " അഭിനയം തുടങ്ങിയ 1985 മുതൽ ഇന്നു വരെ അഭിനയിച്ച എല്ലാ പടങ്ങളിലും അയാൾ ഇതു തന്നെയാണല്ലോ ചെയ്യുന്നത് എന്നാലോചിച്ചു കൊണ്ടു ഞാൻ പതിയെ പുറത്തേക്കിറങ്ങി .തീയറ്ററിന്റെ പുറത്തുള്ള പോസ്റ്ററിൽ നിറഞ്ഞ ചിരിയോടെ നിന്നിരുന്ന അയാൾ എന്റെ മനസ് വായിച്ചിട്ടേന്നോണം "എന്ത് ചെയ്യാനാ ഭായ് .. നടനായി ജനിച്ചു പോയില്ലേ " എന്ന് പറയുന്നുണ്ടായിരുന്നു .