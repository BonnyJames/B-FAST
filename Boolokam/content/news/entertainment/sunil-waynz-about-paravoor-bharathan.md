---
author: Beaumaris
categories:
- Entertainment
comment_count: 0
date: 2023-06-08 14:01:43
draft: false
image: ''
like_count: 89067
share_count: 55002
tags:
- Featured
- paravoor bharathan
- Sunil Waynz
title: തൊഴിൽ തനിക്ക് ആരാധനപൂർവമാണ് അനുഷ്ഠിക്കേണ്ടതെന്ന് വിശ്വസിച്ചിരുന്ന ഒരു നടൻ...പച്ചയായ
  മനുഷ്യൻ.. പറവൂർ ഭരതൻ
view_count: 2264490
---

**Sunil Waynz** ഇപ്പോഴത്തെ പ്രശസ്ത നടനും സംവിധായകനും തിരക്കഥാകൃത്തുമെല്ലാമായ ജോയ് മാത്യു തിരക്കഥ എഴുതി കരീം സംവിധാനം ചെയ്ത് ദിലീപും പ്രേം കുമാറും നായകന്മാരായി അഭിനയിച്ച് 1996ൽ പുറത്ത് വന്ന സിനിമയാണ് സാമൂഹ്യപാഠം.ഒരു ബസ് യാത്രക്കിടെ ആകസ്മികമായി പരിചയപ്പെടുകയാണ് ബസ് യാത്രക്കാരായ രഘുവും (പ്രേം കുമാറും) വിഷ്ണുവും(ദിലീപും).ഒരു പ്രത്യേക സാഹചര്യത്തിൽ പ്രേംകുമാർ അവതരിപ്പിക്കുന്ന കഥാപാത്രത്തിന്റെ വീട്ടിൽ അയാൾക്ക് പകരക്കാരനായി കാലുകുത്തുകയാണ് ദിലീപ് അവതരിപ്പിക്കുന്ന കഥാപാത്രം.പ്രേംകുമാർ അനുഭവിക്കേണ്ട ആ വീട്ടുകാരുടെ ലാളനയും പരിഗണനയും സ്നേഹവാത്സല്യങ്ങളും സ്വയമേറ്റു വാങ്ങുമ്പോഴും എന്നെങ്കിലുമൊരിക്കൽ പ്രേംകുമാർ ആ വീട്ടിലേക്ക് കയറിവന്നേക്കാമെന്നും,ഏത് സമയവും തന്റെ ആൾമാറാട്ടം പിടിക്കപ്പെടാമെന്നുമുള്ള ഭീതിയിലാണ് അയാൾ,അനുനിമിഷം ജീവിതം തള്ളിനീക്കുന്നത്.പ്രശ്നങ്ങൾ കൂടുതൽ സങ്കീർണമാകവേ നാട് വിടുകയാണ് ബുദ്ധിയെന്ന് അയാൾക്ക് തോന്നി..അങ്ങനെ കയ്യിൽ കിട്ടിയ സാധനസാമഗ്രികൾ തന്റെ ബാഗിനുള്ളിൽ കുത്തിനിറച്ച് രാക്ക് രാമാനം,നാട് വിടാൻ ശ്രമിക്കുകയാണ് ദിലീപിന്റെ കഥാപാത്രം വീട്ടുകാരെല്ലാവരും ഉറങ്ങിയെന്ന ഉറച്ച ബോധ്യത്തിൽ,പാതിരാത്രിയിൽ വീടിന്റെ പിന്നാമ്പുറത്തുള്ള തൊടിയിലൂടെ ബാഗും കൊണ്ടു പോകുമ്പോഴാണ് തൊട്ടുമുൻപിൽ ഒരു നിഴൽ രൂപം.. ഞെട്ടിത്തരിച്ചുനിൽക്കുമ്പോൾ ദാ,നിൽക്കുന്നു മുൻപിൽ അളിയൻ ലബോധരൻ പിള്ള (പറവൂർ ഭരതൻ) ദിലീപ് : "അയ്യോ" (പേടിച്ച്) "ആരാ അത്" പറവൂർ ഭരതൻ : (തൊടിയിൽ നിന്നും ചാടി എഴുന്നേൽക്കുന്നു) : "അളിയാ,ഇത് ഞാനാ..അല്ല,അളിയൻ ഇതെങ്ങോട്ടാ" ദിലീപ് : (ഒന്ന് പരുങ്ങിയ ശേഷം) "അല്ല,അത്,ഞാനീ..അല്ല,അളിയനെന്താ ഇവിടെ" പറവൂർ ഭരതൻ : "ഞാനൊന്ന് തൂറാൻ വന്നതാ..ഇവിടെ നല്ല കാറ്റാ..ഓരോന്ന് ചിന്തിച്ച് ചിന്തിച്ച് ഇവിടെ ഇരുന്നങ്ങ് ഉറങ്ങിപ്പോയി..അളിയൻ എങ്ങോട്ടാ,തൂറാനാ" ?? ദിലീപ് : "ഏഹ്..ആഹ്..അതെ" പറവൂർ ഭരതൻ : (സംശയത്തോടെ ദിലീപിന്റെ കയ്യിലിരിക്കുന്ന ബാഗിൽ നോക്കി) "അല്ല,വെളിക്കിരിക്കുമ്പോ എന്തിനാ ഈ ബാഗ്" ദിലീപ് : "അത് പിന്നെ..ബക്കറ്റ് കിട്ടിയില്ല,പിന്നെ ഒരു വഴിക്ക് പോവല്ലേ..അപ്പോ കയ്യിൽ ഇരുന്നോട്ടെ ന്ന് കരുതി" പറവൂർ ഭരതൻ : "അപ്പോ പാന്റോ" ദിലീപ് : "ഇത്,ഊരാല്ലോ" പറവൂർ ഭരതൻ : "ആ..എന്നാ അവിടെ ഇരുന്നോ" ???????????? [](https://cdn.boolokam.com/articles/2023/06/dqddd.jpg)ഇനി ഈ സിനിമയിലെ തന്നെ വേറൊരു രംഗം നോക്കാം രഘു(ദിലീപ്)വിദേശത്ത് നിന്നും വന്നു എന്നറിഞ്ഞ് രഘുവിന്റെ രണ്ട് ചേച്ചിമാരും(ബിന്ദു പണിക്കർ,കനകലത)അവരുടെ ഭർത്താക്കന്മാരും(മാള അരവിന്ദൻ,പറവൂർ ഭരതൻ) എല്ലാം വന്നിരിക്കുന്നു.രഘുവിന്റെ കയ്യിലുണ്ടായിരുന്ന പെട്ടിയിൽ നിന്ന് ഓരോ സാധനസാമഗ്രികളും വലിച്ചു പുറത്തേക്കിട്ട് ചൂഴ്ന്നു നോക്കുകയാണ് മാള അരവിന്ദനും ഭാര്യ ബിന്ദു പണിക്കരും..ഇതിനിടെ പെട്ടിയിൽ നിന്ന് കിട്ടിയ ഒരു ഇറക്കമില്ലാത്ത ബനിയൻ ദൂരേക്ക് വലിച്ചെറിയുകയാണ് മാളയുടെ കഥാപാത്രം..ഉടനെ കനകലത അവതരിപ്പിക്കുന്ന പറവൂർ ഭരതന്റെ ഭാര്യാകഥാപാത്രം അതെടുത്ത് നേരെ,പറവൂർ ഭരതന്റെ ശരീരത്തിനോട് ചേർത്ത് വച്ച് അളവ് നോക്കുമ്പോൾ ഭരതന്റെ വളരെ നിസ്സംഗതയോട് കൂടിയ ഡയലോഗ് "എനിക്കെന്തിനാ,ഈ ബ്ലൗസ്" ???????????? ഇനി മഴവിൽക്കാവടിയിലെ ഒരു രംഗത്തിലേക്ക് വരാം.. അമ്മിണിക്കുട്ടിയെ(സിതാര)പെണ്ണ് കാണാൻ ചെറുക്കന്റെ വീട്ടിൽ നിന്ന് ആൾക്കാർ വന്നിരിക്കുന്നു..അമ്മിണിയുടെ അച്ഛൻ കളരിക്കൽ ശങ്കരൻകുട്ടി മേനോനും(ഇന്നസെന്റ്)മേനോന്റെ വിശ്വസ്ഥൻ കുഞ്ഞാപ്പുവുമെല്ലാം(ഒടുവിൽ)അവിടെ സന്നിഹിതരാണ്..തന്നെക്കാൾ മുഴുപ്പേറിയ ഒരു വലിയ കൊമ്പൻ മീശയും വച്ച് മേനോന്റെ അനുചരൻ മീശ വാസുവും(പറവൂർ ഭരതൻ)ഒരു മൂലക്ക് ഹാജരാണ് ചെക്കന്റെ വീട്ടിൽ നിന്ന് വന്നവരുടെ കൂട്ടത്തിൽ,കാർന്നോര് എന്ന് പ്രഥമദൃഷ്ട്യാ തോന്നിപ്പിക്കുന്ന ആൾ,ഇതിനിടെ മേനോനോട് ചോദിക്കുന്നു "അല്ല..മേനോന്റെ ആനയെ ഇത് വരെ കണ്ടില്ലല്ലോ" മേനോന്റെ മുഖത്ത് ആകെയൊരു പരിഭ്രമം..വൈക്ലബ്യം ആലംബഹീനനായ മേനോൻ,നേരെ കുഞ്ഞാപ്പുവിന്റെ മുഖത്ത് അഭയം പ്രാപിച്ചു കുഞ്ഞാപ്പുവിനും എന്ത് പറയണമെന്ന് വല്യ നിശ്ചയമില്ല ഉടൻ തന്നെ,സംശയം ലവലേശമില്ലാതെ മേനോന്റെ അരികത്ത് നിന്ന മീശവാസുവിന്റെ ഉത്തരം "മേയാൻ വിട്ടിരിക്കുകയാ" "മേയാനോ" കാർന്നോർക്ക് വീണ്ടും സംശയം ???????? "അതെ..ഉച്ചയ്ക്ക് വെള്ളം കുടിക്കാനേ,ഇങ്ങ് വരും" സംശയം ലവലേശമില്ലാത്ത ഭരതേട്ടന്റെ മറുപടി ???????????? പ്രത്യേകിച്ച് അംഗവിക്ഷേപങ്ങൾ ഒന്നും തന്നെയും ഇല്ല..താൻ പറയുന്നത് കോമഡിയാണേ എന്ന് ഊട്ടിയുറപ്പിക്കാനോ അത് സ്ഥാപിക്കാനോ പ്രത്യേക പരിശ്രമങ്ങൾ ഒന്നും തന്നെയും ഈ കഥാപാത്രങ്ങൾ കഥാഗതിയിൽ എവിടെയും നടത്തുന്നില്ല..പക്ഷേ മുഖത്ത് വിരിയുന്ന ചെറിയ ചില എക്‌സ്പ്രഷൻസ്..അന്യായ ടൈമിംഗ്..ഒരു മൃദുഹാസം..അത് മതിയായിരുന്നു,അത് മാത്രം മതിയായിരുന്നു പറവൂർ ഭരതൻ എന്ന അതുല്യ നടന് പ്രേക്ഷകരെ എല്ലാം മറന്ന് പൊട്ടിച്ചിരിപ്പിക്കാൻ..സ്വതസിദ്ധമായ ശൈലിയിൽ,നിഷ്കളങ്കമായി അദ്ദേഹം ഡയലോഗ് പറഞ്ഞ് പോകുമ്പോൾ അറിയാതെയാണെങ്കിലും പ്രേക്ഷകരും ഒരുവേള ചിരിച്ചു പോകും..അതായിരുന്നു ആ നടന്റെ റേഞ്ച്..ശരിക്കും ഒരു പരിപൂർണ്ണകലാകാരൻ ആയിരുന്നു പറവൂർ ഭരതൻ ???? പക്ഷേ മലയാളത്തിലെ ഹാസ്യനടന്മാരെ കുറിച്ച് പറയുമ്പോഴോ ക്യാരക്ടർ ആർട്ടിസ്റ്റുകളെ പറ്റി പറയുമ്പോഴോ ഈ നടനെ ഇന്നും ആരും എവിടെയും കാര്യമായി പരിഗണിക്കുന്നത് കണ്ടിട്ടില്ലയെന്നത് അദ്ദേഹത്തിന്റെ ആരാധകൻ എന്ന നിലക്ക് ഖേദകരമായ വസ്തുതയായി എനിക്ക് തോന്നിയിട്ടുണ്ട്..ഒടുവിൽ,പപ്പു,ശങ്കരാടി തുടങ്ങിയ Legendory Actorsനെ പോലെ ഏത് വേഷവും ഏറ്റവും ഭംഗിയായി അവതരിപ്പിക്കാൻ പ്രതിഭയും പ്രാപ്തിയുമുള്ള നടനായിരുന്നു ഭരതേട്ടൻ..എന്നാൽ അഭിനയിക്കാൻ തുടങ്ങിയ കാലം തൊട്ട് ഏതാണ്ട് മൂന്ന് പതിറ്റാണ്ടോളം വില്ലനായും ശിഷ്ടകാലം വീട്ടുടമസ്ഥൻ..പട്ടര്..കാര്യശേഷിയില്ലാത്ത ഭർത്താവ്..കോൺസ്റ്റബിൾ..മണ്ടനായ ഗുണ്ട പോലെത്തെ ടൈപ്പ് വേഷങ്ങളിലും അദ്ദേഹം തളക്കപ്പെട്ടു എന്നതാണ് വാസ്തവം.കൂടുതൽ വ്യത്യസ്തതയുള്ള വേഷങ്ങൾ ആറു പതിറ്റാണ്ട് നീണ്ട കരിയറിൽ ഒരുപക്ഷേ ലഭിച്ചിരുന്നുവെങ്കിൽ ഇപ്പോ ഉള്ളതിനേക്കാൾ പ്രശസ്തിയും പെരുമയും അദ്ദേഹത്തിന് ലഭിച്ചേനെയെന്ന് പേഴ്‌സണലി എനിക്ക് തോന്നിയിട്ടുണ്ട് ________________ 1929ൽ പറവൂരിലെ മൂത്തകുന്ന് കരയിൽ വാവക്കാട് എന്ന സ്ഥലത്ത് ചെത്തുകാരനായ കൊച്ചന്നൻ കോരന്റെയും ചകിരിത്തൊഴിലാളിയായ കുറുമ്പിക്കുട്ടിയുടെയും മകനായാണ് ഭരതന്റെ ജനനം.ദാരിദ്ര്യവും വറുതികളും യഥേഷ്ടം വിഹരിച്ചിരുന്ന സാധാരണ കുടുംബമായിരുന്നു അദ്ദേഹത്തിന്റേത്.മൂത്തകുന്നത്തെ എസ്.എൻ.എം.ഹൈസ്കൂളിലായിരുന്നു ഭരതൻ പഠിച്ചിരുന്നത്. എന്നാൽ അച്ഛന്റെ അപ്രതീക്ഷിത മരണത്തെ തുടർന്ന് ഭരതന് തന്റെ വിദ്യാഭ്യാസം പൂർത്തീകരിയ്ക്കുവാൻ സാധിച്ചില്ല. അച്ഛന്റെ മരണത്തോടുകൂടി കുടുംബം കടുത്ത സാമ്പത്തികബുദ്ധിമുട്ടിലുമായി.പകൽ ചകിരി പിരിക്കാൻ പോകുന്ന അമ്മയും സഹോദരിമാരും രാത്രികാലങ്ങളിൽ തഴപ്പായ നെയ്യുന്ന ജോലിക്കും പോകുമായിരുന്നു ജീവിതമാർഗത്തിനായി പല തൊഴിലുകളിലും ഭരതന് അക്കാലത്ത് ഏർപ്പെടേണ്ടതായി വന്നു. സ്കൂൾ പഠനകാലത്ത് ഭരതൻ സ്കൂൾ നാടകങ്ങളിലൊക്കെ അഭിനയിച്ചിരുന്നു.കാഥികനായിരുന്ന കെടാമംഗലം സദാനന്ദൻ ആയിരുന്നു 1940കളിൽ ഭരതനെ സ്റ്റേജ് നാടകങ്ങളിലേയ്ക്ക് ആനയിച്ചത്..ഭരതന്റെ പ്രകടനം കണ്ടിഷ്ടപ്പെട്ട അദ്ദേഹം ഭരതനെ ‘പുഷ്പിത’ എന്ന നാടകസംഘത്തിൽ ചേർക്കുകയും ചെയ്തു. 'പുഷ്‌പിണി' എന്ന നാടകത്തിൽ ഒരു ജന്മിയുടെ വേഷം അവതരിപ്പിച്ചു കൊണ്ടാണ്‌ ഭരതൻ നാടകത്തിന്റെ അരങ്ങിലെത്തിയത്‌. ചുരുങ്ങിയ കാലം കൊണ്ട് തന്നെ പറവൂരും പരിസര പ്രദേശങ്ങളിലുള്ള നാടക വേദികളിൽ സജീവസാന്നിദ്ധ്യമായി ഭരതൻ മാറി.ജോസ് പ്രകാശ് ഉൾപ്പെടെയുള്ളവരുടെ നാടകങ്ങളിലും അദ്ദേഹം അഭിനയിക്കുകയുണ്ടായി.നാടകസംഘങ്ങളുമായുള്ള പരിചയമാണ് പിൽക്കാലത്ത് ഭരതന് സിനിമയിലേക്കുള്ള വഴി തുറന്ന് കൊടുത്തത്. ഉദയ കേരള നാടകസമിതിയുടെ 'രക്തബന്ധം' എന്ന സംഗീത നാടകമാണു പറവൂർ ഭരതന് സിനിമയിലേക്ക് വഴി തുറന്നത്. 'രക്തബന്ധം' എന്ന ആ നാടകം സംവിധായകൻ വേൽ‌സ്വാമി അതേ പേരിൽ സിനിമയാക്കാൻ ഒരുങ്ങിയപ്പോൾ ഭരതന്റെ പേരും ആ സിനിമയിലേക്ക് റെക്കമന്റ് ചെയ്യപ്പെട്ടു.മലയാളസിനിമയുടെ ചരിത്രത്തിലെ തന്നെ പതിനേഴാമത്തെ സിനിമ മാത്രമായിരുന്നു അത്. ആലുവ സ്വദേശി കരുണാകരപിള്ള നിർമിച്ച ആ സിനിമയിൽ ഒര പ്യൂണിന്റെ വേഷമായിരുന്നു പറവൂർ ഭരതന്..നടൻ രാജൻ.പി.ദേവിന്റെ പിതാവ് എസ്.ജെ.ദേവും ടി.ആർ.ഓമനയുമെല്ലാം അഭിനയിച്ച ഈ സിനിമ പക്ഷേ ഒരാഴ്ച തികച്ച് ഓടിയില്ല,സിനിമ സാമ്പത്തികമായും വലിയ പരാജയമായി പിന്നീട് കേരളകേസരി, മരുമകൾ തുടങ്ങിയ ചിത്രങ്ങളിലും ഭരതൻ അഭിനയിച്ചു. പിന്നീട് ഒരു ദശാബ്ദത്തിന് ശേഷമാണ് ഭരതൻ സിനിമയിൽ പ്രത്യക്ഷപ്പെടുന്നത്.1961ൽ പുറത്തിറങ്ങിയ ‘ഭക്തകുചേല’യിലൂടെയാണ് ഭരതന്റെ രണ്ടാം വരവ്..ഈ സിനിമക്ക് ശേഷം സ്നേഹദീപം,അൾത്താര,ആറ്റംബോംബ്,മായാവി പോലുള്ള സിനിമകളിൽ അഭിനയിച്ചെങ്കിലും പറവൂർ ഭരതൻ എന്ന അഭിനേതാവ് ശ്രദ്ധിക്കപ്പെടുന്നത് 1965 ൽ എം.കൃഷ്ണൻ നായർ സംവിധാനം ചെയ്ത കറുത്തകൈയിലെ ഖാദർ എന്ന മുഴുനീള വില്ലൻ വേഷത്തിലൂടെയാണ്..ഈ സിനിമയായിരുന്നു നടനെന്ന നിലക്ക് പറവൂർ ഭരതന്റെ സിനിമാജീവിതത്തിലെ വഴിത്തിരിവ്..ഈ സിനിമയിലെ ഇന്നും ഹിറ്റായ 'പഞ്ചവർണത്തത്തപോലെ' എന്ന പ്രശസ്തമായ ഗാനം പാടി അഭിനയിച്ചതും അദ്ദേഹമായിരുന്നു.സൂപ്പർഹിറ്റായ ഈ സിനിമക്ക് ശേഷം ഭരതന് പിന്നീട് മലയാളസിനിമയിൽ തിരിഞ്ഞു നോക്കേണ്ടി വന്നിട്ടില്ല ___________________ ഒരു കാലത്ത് പ്രേക്ഷകരെ വിറപ്പിച്ച വില്ലനായിരുന്നു പറവൂർ ഭരതൻ എന്ന് പറഞ്ഞാൽ 90കളിൽ അദ്ദേഹത്തിന്റെ ക്യാരക്ടർ റോളുകളും കോമിക് ടച്ചുള്ള കഥാപാത്രങ്ങളും കണ്ടുവളർന്ന പുതുതലമുറക്ക് വിശ്വസിക്കാൻ പ്രയാസം കാണും..കൊള്ളസങ്കേതം നടത്തുന്ന പ്രതിനായകന്റെ വിശ്വസ്തനായും നാട്ടിലെ പണക്കാരനായ മുതലാളിമാരുടെ എല്ലാ കൊള്ളരുതായ്മകൾക്കും കൂട്ട് നിൽക്കുന്ന വിശ്വസ്തനായ അനുചരനായും നായികമാരെ പീഡിപ്പിക്കുന്ന ക്രൂരനായ വില്ലനായുമെല്ലാം മലയാളസിനിമയുടെ ബ്ലാക്ക് & വൈറ്റ് കാലത്ത് ഭരതൻ തിളങ്ങി. ജോസ് പ്രകാശ്,ബാലൻ.കെ.നായർ എന്നീ വില്ലന്മാർക്കും മുൻപേ മലയാളിയെ പേടിപ്പിച്ച വില്ലൻ ഭരതനാണ്,അക്കാലത്തെ മലയാളസിനിമയിലെ പ്രമുഖരായ നായികനടിമാരെല്ലാം വെള്ളിത്തിരയിൽ ഭരതന്റെ കരാളഹസ്തങ്ങളിൽ ഞെരിഞ്ഞമർന്നു..വിജയശ്രീ മുതൽ ശ്രീദേവി വരെയുള്ള അഭിനേത്രിമാർ സ്ക്രീനിൽ ഭരതന്റെ 'ഇരകളായി' . രാജ് ബാബുവും റോജ രമണിയും അഭിനയിച്ച 'Everiki Vare Yamauna There'എന്ന തെലുങ്ക് സിനിമയുടെ മലയാളം റീമേക്കായിരുന്നു നടൻ അടൂർ ഭാസി സംവിധാനം ചെയ്ത ആദ്യപാഠം എന്ന സിനിമ.കമലഹാസനും ശ്രീദേവിയുമായിരുന്നു നായികാ നായകന്മാർ..ഷീല,ജയൻ,സുകുമാരി,ശങ്കരാടി എന്നിങ്ങനെയുള്ള പ്രമുഖർ വേറെയും ഉണ്തായിരുന്നു ഈ സിനിമയിൽ,ഒരു സുപ്രധാന വേഷത്തിൽ ഭരതനും ഈ സിനിമയിൽ അഭിനയിക്കുന്നുണ്ട്.നായിക ശ്രീദേവിയെ,ഭരതൻ ബലാത്സംഗം ചെയ്യുന്നൊരു രംഗം ഈ സിനിമയിൽ ഉണ്ടായിരുന്നു..അടൂർ ഭാസി Take പറഞ്ഞതും ഭരതൻ അഭിനയിക്കാൻ തുടങ്ങി..ഏറെ താമസിച്ചില്ല,ശ്രീദേവിയുടെ കയ്യിലെ കുപ്പിവളകൾ പൊട്ടി..കയ്യിൽ വലിയതോതിൽ ചോര പൊടിഞ്ഞു..എന്താ ഭരതാ ഇത്,ഒരു മയത്തിലൊക്കെ വേണ്ടേ എന്നായി അടൂർഭാസിയുടെ ചോദ്യം..അതിന് മയമില്ലാത്ത സീൻ അല്ലേ നിങ്ങൾ എടുക്കുന്നതെന്ന് ഭരതന്റെ ഉരുളക്കുപ്പേരി പോലുള്ള മറുപടി ???? കാലക്രമേണ ക്യാരക്ടർ വേഷങ്ങളിലേക്കും കോമഡി വേഷങ്ങളിലേക്കും പറവൂർ ഭരതൻ കളം മാറ്റി ചവിട്ടി.ആദ്യകാലങ്ങളിൽ സ്ഥിരമായി ചെയ്ത് വന്നിരുന്ന വില്ലൻ, സഹായി,ടൈപ്പ് റോളുകൾക്ക് ശേഷം 80കളുടെ അവസാനം ഭരതന് കോമഡിയിൽ പൊതിഞ്ഞ ഒരു രണ്ടാം വരവുണ്ടായി. അതിൽ എക്കാലത്തും ഓർമ്മിക്കപ്പെടുന്ന ചില റോളുകളും ഉണ്ടായിരുന്നു.അതിൽ പ്രഥമഗണനീയൻ മഴവിൽക്കാവടിയിലെ 'മീശവാസു' തന്നെ.വില്ലൻ വേഷങ്ങളിൽ നിന്ന് കോമഡി റോളുകളിലേക്കും ക്യാരക്ടർ വേഷങ്ങളിലേക്കും പിൽക്കാലത്ത് ചേക്കേറിയ കൊച്ചിൻ ഹനീഫ,ജനാർദ്ദനൻ,ഭീമൻ രഘു,ക്യാപ്റ്റൻ രാജു,ബാബു രാജ് തൊട്ട് അബുസലിം വരെയുള്ള അഭിനേതാക്കളുടെയെല്ലാം തലതൊട്ടപ്പനും മുൻഗാമിയും സത്യത്തിൽ പറവൂർ ഭരതനാണ് എന്നും പറയേണ്ടി വരും സത്യനും നസീറിനും മുൻപുള്ള തലമുറ തൊട്ട് കുഞ്ചാക്കോ ബോബൻ വരെയുള്ളവർക്കൊപ്പം അഭിനയിച്ചെങ്കിലും മനസ്സ് കൊണ്ട് പറവൂർ ഭരതന് എക്കാലത്തും ഏറ്റവുമടുപ്പം പ്രേം നസീറിനോട് തന്നെയായിരുന്നു.നസീറിനും ഭരതൻ വളരെയധികം പ്രിയപ്പെട്ടവൻ ആയിരുന്നു..നസീറിന്റെ ബോഡിഗാർഡ് എന്ന് വരെ അക്കാലത്ത് സിനിമാവൃത്തങ്ങളിൽ ഭരതൻ അറിയപ്പെട്ടു.പ്രേം നസീർ തന്റെ ആദ്യ സിനിമയായ മരുമകളിൽ അഭിനയിക്കാൻ വരുമ്പോൾ ആ സിനിമയിൽ മറ്റൊരു വേഷത്തിൽ അഭിനയിക്കാൻ വന്ന ഭരതൻ അതിനോടകം രണ്ട് സിനിമകളിൽ അഭിനയിച്ചിട്ടുണ്ടായിരുന്നു...തന്നെക്കാൾ മുൻപേ ഇൻഡസ്ട്രിയിൽ വന്ന അഭിനേതാവ് എന്ന പരിഗണന ഇക്കാരണം കൊണ്ട് തന്നെ പ്രേം നസീർ,മരണം വരെയും ഭരതന് നൽകിയിരുന്നു. അടുപ്പമുള്ളവരെ 'അസ്സേ' എന്ന് മാത്രം വിളിക്കാറുള്ള നസീർ പക്ഷേ ഭരതനെ എന്നും 'മാഷേ' എന്നായിരുന്നു വിളിച്ചിരുന്നത്.തന്നെക്കാൾ സീനിയർ ആയൊരു നടനോടുള്ള നസീറിന്റെ സ്നേഹവും പരിഗണനയും വാത്സല്യവുമെല്ലാം ആ വിളിയിൽ ഉണ്ടായിരുന്നിരിക്കണം ???? 1960 മുതൽ 2000 വരെ മലയാളത്തിൽ സജീവമായ ഒട്ടുമിക്ക പ്രമുഖ സംവിധായകരുമായും ബന്ധമുണ്ടായിരുന്നുവെങ്കിലും സത്യൻ അന്തിക്കാടുമായി വലിയ ആത്മബന്ധം പറവൂർ ഭരതന് ഉണ്ടായിരുന്നു.ഹരിഹരൻ സംവിധാനം ചെയ്‌ത 'കോളേജ് ഗേൾ' എന്ന സിനിമയുടെ ചിത്രീകരണവുമായി ബന്ധപ്പെട്ട് മദ്രാസിൽ എത്തിയപ്പോഴാണ് സത്യൻ അന്തിക്കാട് ആദ്യമായി പറവൂർ ഭരതനെ പരിചയപ്പെടുന്നത്.. അന്ന് ഹരിഹരന്റെ കീഴിൽ സഹസംവിധായകനായി പ്രവർത്തിക്കുകയാണ് സത്യൻ അന്തിക്കാട്.അതൊരു വലിയ ആത്മബന്ധത്തിന് തുടക്കം കുറിച്ചു.1982ൽ സുകുമാരനെ നായകനാക്കി 'കുറുക്കന്റെ കല്യാണം' എന്ന സിനിമ സംവിധാനം ചെയ്ത് മലയാളസിനിമയിൽ സത്യൻ അന്തിക്കാട് അരങ്ങേറിയപ്പോൾ ആ സിനിമയിൽ നല്ലൊരു വേഷം ഭരതന്,നൽകാൻ സത്യൻ അന്തിക്കാട് മറന്നില്ല. പിന്നീട് 'മണ്ടന്മാർ ലണ്ടനിൽ' എന്ന സത്യൻ അന്തിക്കാട് സിനിമയിലും അദ്ദേഹം അഭിനയിച്ചു..എന്നാൽ പിന്നീട് വലിയൊരു ഇടവേള ഇരുവർക്കുമിടയിൽ വരികയുണ്ടായി.തുടർന്ന് 1990കളിലാണ് ഈ കൂട്ടുകെട്ട് വീണ്ടും സജീവമായത്.. പട്ടണപ്രവേശത്തിലെ പക്ഷി നിരീക്ഷകൻ വിദ്യാധരൻ... മഴവിൽക്കാവടിയിലെ മീശ വാസു... തലയണമന്ത്രത്തിലെ പിള്ള സാർ... സസ്നേഹത്തിലെ നാരായണ അയ്യർ... കനൽക്കാറ്റിലെ ഭാസ്കരൻ നായർ... കളിക്കളത്തിലെ കൃഷ്ണേട്ടൻ... എന്നും നന്മകളിലെ വേലാണ്ടി... പിൻഗാമിയിലെ അഡ്വക്കേറ്റ്.. ഇങ്ങനെ 90കളിലെ സത്യൻ സിനിമകളിൽ സജീവമായിരുന്നു പറവൂർ ഭരതൻ.90കളിൽ നിന്ന് തിരിയാൻ സമയമില്ലാത്ത വിധം ഓടി നടന്ന് അഭിനയിക്കുകയിരുന്നു ഭരതൻ,അത്രക്ക് തിരക്ക് ആയിരുന്നു അദ്ദേഹത്തിന് ഇൻഡസ്ട്രിയിൽ സത്യൻ അന്തിക്കാടിനോട് ഭരതന് പ്രത്യേക ഇഷ്ടം തോന്നാൻ മറ്റൊരു കാരണം കൂടിയുണ്ടായിരുന്നു.സിനിമയില്‍ അഭിനയിക്കാന്‍ അന്യദേശത്ത് പോയാല്‍ ഏറെ കാലത്തിന് ശേഷമാകും ഭരതൻ വീട്ടില്‍ തിരിച്ചെത്തുക. അക്കാലങ്ങളില്‍ വീട്ടിലേക്ക് സ്ഥിരമായി അദ്ദേഹം കത്തുകള്‍ എഴുതിയിരുന്നു. എന്നാല്‍ കൈയ്യക്ഷരം മോശമായത് കൊണ്ട് തന്നെ,കത്തുകള്‍ എഴുതുന്ന ജോലി സത്യൻ അന്തിക്കാടിനായിരുന്നു നൽകിയിരുന്നത്.സർ എന്ന് വിളിച്ച് സത്യന്റെ അടുത്തെത്തുന്ന ഭരതൻ തന്റെ ഇംഗിതം,സത്യനെ പതുക്കെ അറിയിക്കും ശേഷം വീട്ടിലെ വിശേഷങ്ങള്‍,നാട്ടുവിശേഷങ്ങള്‍, പശുവിന്‍റെ കാര്യം ഇതൊക്കെ ആരായും. എന്നാല്‍ അവസാനം ഒപ്പിടാന്‍ നേരം മാത്രം സത്യന്റെ കയ്യില്‍ നിന്ന് കത്ത് വാങ്ങും. ‘സ്വന്തം പാലു ചേട്ടന്‍’ എന്നായിരുന്നു കത്തിന്റെ അവസാനം അദ്ദേഹം എഴുതിയിരുന്നത്. ആ പേരിലും ഒരു കഥയുണ്ട്..50കളിൽ സെബാസ്റ്റ്യൻ കുഞ്ഞു കുഞ്ഞു ഭാഗവതരും അഗസ്റ്റിൻ ജോസഫും കൂടി ‘ഉദയ കേരള നാടകസമിതി” എന്ന ട്രൂപ്പ് തുടങ്ങിയപ്പോൾ മുട്ടത്തുവർക്കിയുടെ “മാറ്റൊലി” എന്ന നാടകം സ്റ്റേജിൽ അവതരിപ്പിച്ചു. അതിലെ 'പാലു' എന്ന ഭരതന്റെ റോൾ ഏറെ ശ്രദ്ധിക്കപ്പെട്ടു. ആ നാടകത്തിൽ 'ചക്കര' എന്ന റോൾ അവതരിപ്പിച്ച തങ്കമണിയെയാണ് പിൽക്കാലത്ത് ഭരതൻ വിവാഹം കഴിച്ചത്. സിനിമയിൽ വില്ലനും കൊലപാതകിയുമൊക്കെയാണ് വേഷമെങ്കിലും അഭിനയിച്ചെങ്കിലും വ്യക്തി ജീവിതത്തിൽ നിഷ്കളങ്കനും ശുദ്ധനും സാധുവുമായിരുന്നു ഭരതേട്ടൻ..താമസിക്കുന്ന ഇടം വൃത്തിയുള്ളതായിരിക്കണം എന്ന കാര്യത്തിൽ അദ്ദേഹത്തിന് എന്നും കാർക്കശ്യസ്വഭാവം ആയിരുന്നു.ട്രെയിനിൽ പോകുമ്പോൾ സീറ്റിന് താഴെയുള്ള സിഗരറ്റ് കുറ്റികൾ എടുത്ത് പുറത്തേക്ക് കളയുക,ഇരിക്കാനുള്ള സീറ്റിൽ ഡെറ്റോൾ ഒഴിച്ച് വൃത്തിയാക്കുക എന്നിങ്ങനെയുള്ള ശീലങ്ങൾ അദ്ദേഹത്തിന് ഉണ്ടായിരുന്നതായി പ്രശസ്ത തിരക്കഥാകൃത്ത് ജോൺപോൾ പറഞ്ഞിട്ടുണ്ട്.മറ്റുള്ളവരിൽ നിന്ന് വ്യത്യസ്തമായ സ്വഭാവം ആയത് കൊണ്ട് തന്നെ ഇത് വച്ച് അദ്ദേഹത്തെ പലരും മുതലെടുക്കാനും ശ്രമിച്ചിട്ടുണ്ട്..അതിൽ ഏറ്റവും പ്രശസ്തമായ ഒരു കഥയുണ്ട്..പഴയ സിനിമാക്കാരുടെ മദ്രാസിലെ പ്രധാന താവളമാണ് പ്രസിദ്ധമായ സ്വാമീസ് ലോഡ്‌ജെ..മദ്രാസിൽ സിനിമാഭിനയവുമായി ബന്ധപ്പെട്ട് വരുമ്പോൾ ഭരതൻ മിക്കവാറും താമസിക്കാൻ തിരഞ്ഞെടുക്കുന്ന ഇടം സ്വാമീസ് ലോഡ്ജ് തന്നെയാണ്..ലോഡ്ജിലേക്ക് വരുമ്പോൾ സർവസന്നാഹങ്ങളുമായാണ് ഭരതന്റെ വരവ്..സോപ്പ്,ചീപ്പ്,കണ്ണാടി തുടങ്ങി സകലതും കൂടെ കാണും..ബാത്ത്റൂമിൽ വച്ചിരുന്ന സോപ്പ്,കയ്യിലുള്ള സോപ്പ് ഉപയോഗിച്ച് വൃത്തിയാക്കിയ ശേഷം ആണത്രേ അദ്ദേഹം ഉപയോഗിക്കാറുള്ളത്,അത്രത്തോളം വൃത്തി,വ്യക്തിജീവിതത്തിൽ പുലർത്തിയ ആളായിരുന്നു അദ്ദേഹം..സ്വാമീസ് ലോഡ്ജിൽ താമസിക്കാൻ കയറിയ റൂം വൃത്തിയായി അടിച്ച് തുടച്ച് താമസിക്കാൻ ഒരുങ്ങുമ്പോഴാണ് ലോഡ്ജ് അധികൃതർ 'ചേട്ടാ,ഈ മുറി ഒന്ന് മാറണം,ഈ മുറി ഒരു നടൻ/നടി ബുക്ക് ചെയ്തിട്ടുണ്ട്' എന്ന് പറഞ്ഞു വരുന്നത്.അങ്ങനെ നിവർത്തിയില്ലാതെ ഭരതൻ നേരെ അടുത്ത മുറിയിലേക്ക്..അവിടെയും ഇത് തന്നെ പല്ലവി..അതിങ്ങനെ തുടരും..ഒടുക്കം ഷൂട്ടിംഗ് പൂർത്തിയാകുമ്പോഴേക്കും സ്വാമീസിലെ മുഴുവൻ മുറികളും പത്ത് പൈസ ചെലവില്ലാതെ ഭരതൻ ഒറ്റക്ക് വൃത്തിയാക്കിയിട്ടുണ്ടാവുമെത്രേ...!!!! സോഷ്യൽ മീഡിയ യുഗത്തിന് ശേഷം ഭരതനും ഭരതന്റെ കഥാപാത്രങ്ങളും പുതുതലമുറക്കും പ്രിയങ്കരമായി..അതിൽ ഇന്നും ഏറ്റവുമധികം ആരാധകർ ഉള്ളത് സത്യൻ അന്തിക്കാടിന്റെ മഴവിൽക്കാവടിയിലെ മീശ വാസുവിന് തന്നെ,ഇത്ര Iconic ആയൊരു കഥാപാത്രം അദ്ദേഹത്തിന് ഇതിന് മുൻപോ ശേഷമോ ലഭിച്ചിട്ടില്ല..ഇന്നും വിവിധ ഭാവങ്ങളിൽ ഉള്ള മീശ വാസുവിന്റെ Expressions സോഷ്യൽ മീഡിയയിലെമ്പാടും വിഹരിക്കുന്നു 'തേങ്ങ വിറ്റ പണം നീയങ്ങട് മുക്കി ന്ന് പറഞ്ഞാ മതി' എന്ന് ഇന്നസെന്റിന്റെ ശങ്കുണ്ണി മേനോൻ ഒരുവേള സംശയിച്ചപ്പോൾ,സത്യമാണ് അങ്ങുന്നേ,എന്നെ സംശയിക്കരുതേ എന്ന് ഗദ്ഗദത്തോടെ വിങ്ങിപ്പൊട്ടിയ കൊമ്പൻ മീശയുടെ എടുപ്പുള്ള വാസുവിനെ ആര് മറക്കാനാണ്... ഇത്രയും കാലം അതിലെ നടന്നിട്ടും അങ്ങനൊരു മരം അവിടെ നിൽക്കുന്നത് ഞാൻ കണ്ടിട്ടില്ലങ്ങുന്നേ എന്ന് ഓടി വന്ന് വാസു പറയുമ്പോൾ ഏത് പ്രേക്ഷകന്റെ ചുണ്ടിലാണ് മന്ദസ്മിതം ഉടലെടുക്കാത്തത്... ജനപ്രീതിയിൽ മീശ വാസുവിന്റെ അത്ര വരില്ലെങ്കിലും അദ്ദേഹത്തിന് ആരാധകരെ സമ്മാനിച്ച വേറെയും സിനിമകളും കഥാപാത്രങ്ങളും ഉണ്ട് ജൂനിയർ മാൻഡ്രേക്കിലെ പട്ടി മേനോനാണ് അതിലൊന്ന്..ജഗതിക്കൊപ്പം പറവൂർ ഭരതൻ സ്ക്രീനിൽ വന്നപ്പോഴെല്ലാം തീയേറ്ററുകളിൽ ചിരി മുഴങ്ങി..മേലേപറമ്പിലെ പരമശിവൻ,അമ്മയാണേ സത്യത്തിലെ അയ്യർ,ഡോ.പശുപതിയിലെ കുറുപ്പ്..വേഷങ്ങളും വേഷപ്പകർച്ചകളും അനവധിയാണ്.80കൾ 2000 വരെ തൊട്ട് മലയാളസിനിമയിൽ സജീവമായിരുന്നു പറവൂർ ഭരതൻ,90കളിൽ വൻ വിജയം നേടിയ പല സിനിമകളുടെയും ഭാഗമാകാൻ ഭരതന് അവസരം ലഭിച്ചു,അത് കൊണ്ട് തന്നെ ഭരതനുമായോ സഹകരിക്കാത്ത സംവിധായകരും അക്കാലത്ത് നന്നേ കുറവ്..ഐ.വി.ശശി,സിബി മലയിൽ,കമൽ,സത്യൻ അന്തിക്കാട്,ഷാജികൈലാസ്,രാജസേനൻ,പി.ജി.വിശ്വംഭരൻ,ഫാസിൽ,ഭദ്രൻ,സാജൻ,അനിൽബാബു,സുനിൽ,ബാലചന്ദ്രമേനോൻ,കെ.എസ്.സേതുമാധവൻ..ഹിറ്റ് സംവിധായകർക്കെല്ലാം ഭരതനെ തങ്ങളുടെ സിനിമകളിൽ വേണമായിരുന്നു ശങ്കരാടി,ഒടുവിൽ,കുതിരവട്ടം പപ്പു പോലെയുള്ള അഭിനേതാക്കളെ പോലെ ക്യാരക്ടർ വേഷങ്ങളിലും കോമഡി ടച്ചുള്ള വേഷങ്ങളിലും യഥേഷ്ടം തിളങ്ങാൻ കഴിവുള്ള അഭിനേതാവ് തന്നെയായിരുന്നു പറവൂർ ഭരതനും. എന്നാൽ തന്റെ പ്രതിഭയ്ക്ക് അനുസൃതമായ റോളുകൾ കാര്യമായ ലഭിക്കാതെ പോയതിൽ ഖിന്നനായിരുന്നു അദ്ദേഹം.അതിൽ തനിക്ക് വലിയ നഷ്ടബോധമുണ്ട് എന്ന കാര്യം അദ്ദേഹം ഒരിക്കൽ സൂചിപ്പിച്ചതായി സത്യൻ അന്തിക്കാട് എഴുതിയിട്ടുമുണ്ട്..അവസാനകാലത്ത് ശാരീരികഅവശതകൾക്കിടയിലും അദ്ദേഹത്തിന് സിനിമയിൽ അഭിനയിക്കാൻ അവസരങ്ങൾ വന്നിരുന്നു,അഭിനയിക്കാൻ അദ്ദേഹത്തിന് ആഗ്രഹവും ഉണ്ടായിരുന്നു.എന്നാൽ മനസ്സ് പറയുന്നിടത്ത് ശരീരം നിൽക്കുന്നില്ല എന്ന് ഉറച്ചബോധ്യം വന്നപ്പോഴാണ് അഭിനയത്തിന് ദീർഘമായൊരു ഇടവേള നൽകാൻ അദ്ദേഹം തീരുമാനിച്ചത് അഗസ്റ്റിൻ ജോസഫ്, പി.ജെ. ആന്റണി, കെടാമംഗലം സദാനന്ദൻ തുടങ്ങി ഒട്ടേറെ പ്രതിഭകളുടെയടക്കം അഞ്ഞൂറോളം നാടകങ്ങളിൽ വേഷമിട്ട അഭിനേത്രി തങ്കമണിയെയാണ് പറവൂർ ഭരതൻ വിവാഹം കഴിച്ചത്. ഗായകൻ കെ.ജെ. യേശുദാസിന്റെ പിതാവായ അഗസ്റ്റിൻ ജോസഫിന്റെ ‘മാറ്റൊലി’ എന്ന നാടകത്തിൽ അഭിനയിക്കുമ്പോഴാണ് ഇരുവരും പരസ്പരം പരിചയപ്പെടുന്നത്. ആ നാടകത്തിൽ വേലക്കാരായാണ് അഭിനയിച്ചത്. എപ്പോഴും വഴക്കുണ്ടാക്കുന്ന വേലക്കാർ.പിന്നീടു നീലക്കുയിൽ എന്ന സിനിമയിൽ മിസ് കുമാരിയുടെ കൂട്ടുകാരിയായി തങ്കമണി വേഷമിട്ടപ്പോൾ അതിലും ഭരതൻ ഉണ്ടായിരുന്നു. ഇതിനിടെ എപ്പോഴോ മനസ്സിൽ തോന്നിയ ഇഷ്ടം ഭരതൻ തങ്കമണിയോടു തുറന്നു പറഞ്ഞു. വിവാഹക്കാര്യം തന്റെ വീട്ടുകാരുമായി ആലോചിക്കണമെന്നായിരുന്നു തങ്കമണിയുടെ മറുപടി. ആ കല്യാണ ആലോചനയാണ് ഇരുവരെയും ഒന്നിപ്പിച്ചത്. വിവാഹശേഷവും സിനിമയിൽ അഭിനയിക്കാൻ തങ്കമണിക്ക് അവസരങ്ങൾ വന്നെങ്കിലും ഭരതന് താൽപര്യമില്ലാതിരുന്നതിനാൽ വേണ്ടെന്നു വയ്ക്കുകയായിരുന്നു. പ്രദീപ്, മധു, അജയൻ, ബിന്ദു എന്നിങ്ങനെ നാലു മക്കളാണ് അദ്ദേഅഹത്തിനുള്ളത് ചെറുതും വലുതുമായി ഏതാണ്ട് 1000ത്തോളം സിനിമകളിൽ അഭിനയിച്ചെങ്കിലും ഒരിക്കലും ഒരു സിനിമാതാരമെന്ന നാട്യം എവിടെയും പ്രദർശിപ്പിക്കാൻ താൽപര്യമില്ലാത്ത ആളായിരുന്നു അദ്ദേഹം..മരണം വരെയും സാധാരണക്കാരിൽ സാധാരണക്കാരനായി അദ്ദേഹം പറവൂരിലെ അശ്വതി എന്ന സിനിമക്കാരന്റെ ആഡംബരങ്ങൾ ഒന്നുമില്ലാത്ത ചെറിയ വീട്ടിൽ താമസിച്ചു തിക്കുറിശ്ശിയുടെ മരണത്തിനു ശേഷം മലയാള സിനിമയുടെ ഏറ്റവും മുതിർന്ന വ്യക്തികളിൽ ഒരാൾ കൂടിയായിരുന്നു പറവൂർ ഭരതൻ. താര സംഘടനയായ അമ്മയുടെ പ്രഥമഅംഗം പറവൂർ ഭരതനായിരുന്നു.അദ്ദേഹത്തിന്റെ അംഗത്വ ഫീസായ 10,000 രൂപ സ്വീകരിച്ചു കൊണ്ടായിരുന്നു അമ്മയെന്ന സംഘടനയുടെ തുടക്കം. 2004-ൽ നടൻ ബഹദൂറിന്റെ പേരിൽ ലഭിച്ച ഒറ്റ അവാർഡ് മാത്രമാണ് 6 പതിറ്റാണ്ട് നീണ്ട സിനിമാജീവിതത്തിൽ അദ്ദേഹത്തിന് ലഭിച്ച ഏക അവാർഡ് എന്ന്,ഇന്നാലോചിക്കുമ്പോൾ വൈരുദ്ധ്യം തോന്നാം.പക്ഷേ സത്യമാണ്, വാർദ്ധക്യ സഹജമായ അസുഖങ്ങളാൽ മല്ലിട്ടിരുന്ന അദ്ദേഹം 2015 ഓഗസ്റ്റ് 19 നാണ് അന്തരിച്ചത്..അദ്ദേഹമഭിനയിച്ച,മലയാളസിനിമയിലെ നാഴികക്കല്ല് എന്ന് വിശേഷിപ്പിക്കാവുന്ന ചെമ്മീൻ സിനിമയുടെ 50ആം വാർഷികം ആഘോഷിക്കുന്ന അതേ ദിവസം തന്നെയാണ് 6 പതിറ്റാണ്ട് നീണ്ട അഭിനയജീവിതം സ്വന്തമായുള്ള ആ അതുല്യകലാകാരൻ കാലയവനികക്കുള്ളിലേക്ക് മറഞ്ഞത് എന്നത് യാദൃച്ഛികതയായി ഭരതനെ കുറിച്ച് സഫാരി ടിവിയിലെ സ്മൃതി എന്ന പരിപാടിയിൽ ജോൺപോൾ ഓർത്തെടുത്ത ഒരു സംഭവം കൂടി എഴുതി ഞാൻ അവസാനിപ്പിക്കട്ടെ ????????ഒരു മലയാളം സിനിമയുടെ ഷൂട്ടിങ്ങുമായി ബന്ധപ്പെട്ട് പറവൂർ ഭരതൻ എറണാകുളത്ത് ഉണ്ടായിരുന്ന സമയം.പിറ്റേന്ന് ഹരിഹരന്റെ ഒരു ചിത്രത്തിൽ ഭരതന് അഭിനയിക്കണം..മദ്രാസിലാണ് ഹരിഹരന്റെ സിനിമയുടെ ഷൂട്ട്..വില്യംസാണ്(ക്യാമറാമാൻ ജെ.വില്യംസ്)ക്യാമറ എന്നാണ് എന്റെ ഓർമ..ഞാൻ അന്ന്,ആ ലൊക്കേഷനിൽ ഉണ്ട്. മദ്രാസിലെ ഒരു വലിയ സ്റ്റുഡിയോയിലാണ് ഷൂട്ടിങ്.തലേദിവസം അഭിനയിച്ചു കൊണ്ടിരിക്കുന്ന സിനിമയിലെ ജോലി തീർത്ത് പിറ്റേ ദിവസം രാവിലെ ഭരതേട്ടനെ ഫ്ളൈറ്റിൽ മദ്രാസിൽ എത്തിച്ച് ഉച്ചക്ക് 12 മണിയോട് കൂടി ഷൂട്ടിംഗ് തുടങ്ങാൻ ആയിരുന്നു പദ്ധതി.എന്റെ ഓർമ ശരിയാണെങ്കിൽ പ്രേംനസീർ, ഷീല, വിധുബാല, ഭാസി, ബഹദൂർ,ഉമ്മർ,ഇവരൊക്കെ അഭിനയിക്കുന്ന സിനിമയായിരുന്നു അത്.ഇവരോടൊപ്പം മർമപ്രധാനമായ ഒരു വേഷത്തിൽ ഭരതനും ചിത്രത്തിൽ അഭിനയിക്കുന്നുണ്ട്.ഭരതൻ കൃത്യസമയത്ത് എത്തിയില്ലെങ്കിൽ ആ രംഗം ചിത്രീകരിക്കാൻ സാധിക്കാതെ വരും,അന്നത്തെ ദിവസത്തെ ഷൂട്ടിംഗ് നടക്കാതെ പോവും. ഫ്‌ളൈറ്റ് ടിക്കറ്റ് ചോദിച്ചു മേടിച്ച് വരാനുള്ള താരപ്രഭാവമൊന്നും അന്ന് ഭരതേട്ടന് ഇല്ലായിരുന്നു,പക്ഷേ കാര്യങ്ങളുടെ അടിയന്തരസ്വഭാവം കാരണം നിർമാതാക്കൾ തന്നെ ഭരതന് ടിക്കറ്റ് എടുത്ത് നൽകി.കൃത്യസമയത്ത് ഭരതേട്ടൻ എയർപോർട്ടിൽ എത്തി.നിർഭാഗ്യവശാൽ കാലാവസ്ഥാ മോശമായതിനാൽ ആ ഫ്‌ളൈറ്റ് പുറപ്പെടാൻ സാധിക്കാതെ ക്യാൻസൽ ചെയ്തു.എയർപോർട്ടിൽ നിന്ന് വിതുമ്പി മദ്രാസിലെ പ്രൊഡക്ഷൻ ടീമിലെ ആളുകളെ വിളിച്ച് ഭരതേട്ടൻ പറഞ്ഞു "ഇനി ഞാൻ എന്ത് ചെയ്യും,കാറെടുത്ത് വന്നാൽ പോലും എനിക്കവിടെ കൃത്യസമയത്ത് എത്താൻ പറ്റില്ലല്ലോ" ഇത്രയേറെ ആളുകൾ തനിക്ക് വേണ്ടി മേക്കപ്പണിഞ്ഞ് കാത്തിരുന്ന് അവസാനം ഷൂട്ടിംഗ് നടക്കാതെ പോകുന്നത് മഹാഅപരാധമായി ഭരതന് തോന്നി..അവസാനം ഞാൻ നോക്കി നിൽക്കേ സംവിധായകൻ ഹരിഹരൻ ഭരതനെ വിളിച്ചു ആശ്വസിപ്പിച്ചു..സാരമില്ല,ഇതിപ്പോൾ എനിക്ക് സംഭവിക്കാം,നസീർ സാറിന് സംഭവിക്കാം,ഭരതന് സംഭവിക്കാം,ആർക്കും സംഭവിക്കാം..അതിൽ അങ്ങനെ ഇച്ഛാഭംഗമൊന്നും വേണ്ട..നമുക്ക് നാളെ ഷൂട്ട് ചെയ്യാം എന്ന് ആവർത്തിച്ചാവർത്തിച്ചു പറഞ്ഞ് ഹരിഹരൻ ഭരതനെ സമാധാനിപ്പിച്ചു പിറ്റേ ദിവസം മാപ്പപേക്ഷിച്ച്..കൈകൾ കൂപ്പി കൊണ്ട് യാചനാഭാവത്തിൽ എല്ലാരുടെയും മുഖത്ത് നോക്കി തൊഴുത് സെറ്റിൽ വന്ന ഭരതേട്ടനെ ഞാൻ ഇന്നും ഓർക്കുന്നു ഇങ്ങനെയും നിർമ്മലമായ ഒരു മനസ്സ്...തൊഴിൽ തനിക്ക് ആരാധനപൂർവമാണ് അനുഷ്ഠിക്കേണ്ടതെന്ന് വിശ്വസിച്ചിരുന്ന ഒരു നടൻ...പച്ചയായ മനുഷ്യൻ..പറവൂർ ഭരതൻ ????????????എന്റെ പ്രിയപ്പെട്ട നടന്റെ ഓർമകൾക്ക് മുന്നിൽ വിനീതപ്രണാമം..കൂപ്പുകൈ