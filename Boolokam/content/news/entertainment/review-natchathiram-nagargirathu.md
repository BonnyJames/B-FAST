---
author: Beaumaris
categories:
- Entertainment
comment_count: 0
date: 2022-09-02 12:36:41
draft: false
image: ''
like_count: 1809
share_count: 1750
tags:
- kalidas jayaram
- natchathiram nagargirathu
- paa ranjit
title: സിനിമയിലൂടെയുള്ള ഉജ്ജ്വലമായ രാഷ്‌ട്രീയ ഇടപെടലാണ്‌ നച്ചത്തിരം നഗര്‍ഗിരത്
view_count: 81000
---

**Nidhin Nath** എല്ലാം കൊണ്ടും മികച്ചതാകുന്ന സിനിമകൾ വളരെ അപൂർവമായാണ്‌ സംഭവിക്കാറ്‌. പൊളിറ്റിക്കൽ സ്‌റ്റേറ്റ്‌മെന്റായി നിൽക്കുന്ന സിനിമകൾ പലപ്പോഴും നേരിടാറുള്ള പ്രശ്‌നം അതിന്റെ സിനിമാറ്റിക്ക്‌ സ്വഭാവം ഉപേക്ഷിച്ച്‌ പ്രഭാഷ ശൈലിയിലേക്ക്‌ ചുരുങ്ങും എന്നതാണ്‌. എന്നാൽ ഇതിൽ നിന്നൊക്കെ വ്യത്യസ്ഥമായി ഒരോ ഫ്രെയിമിലും കാഴ്‌ചയിലും വാക്കുകളിലുമെല്ലാം രാഷ്‌ട്രീയം നിറഞ്ഞ്‌ നിൽക്കുന്ന, അതേസമയം സിനിമയെന്ന നിലയിൽ പ്രേക്ഷക ആസ്വാദനത്തിൽ പൂർണ തൃപ്‌തി തരുന്ന വർക്കാണ്‌ പാ രഞ്ജിത്തിന്റെ നച്ചത്തിരം നഗര്‍ഗിരത്. ഒരു നാടകത്തിന്റെ ആലോചന മുതൽ നാടകാന്ത്യം വരെയുള്ള ഘടനയിൽ നിന്നുള്ള കഥപറച്ചിൽ. ഡയലോഗും മോണോലോഗുമെല്ലാം ഇഴചേർന്ന നരേറ്റീവാണ്‌ പടത്തിന്റേത്‌. ഒരേ സമയം പല അടരുകളുള്ള വളരെ ലൗഡായ ആഖ്യാനഭാഷ. ജനാധിപത്യത്തിന്റെ അടിസ്ഥാനം അഭിപ്രായ സ്വാതന്ത്ര്യമാണെന്ന്‌ കൂടേ കൂടേ ഓർമപ്പെടുത്തുന്ന, എന്നാൽ ഇതിനെയെല്ലാം ‘ഹനുമാൻ ഗഥ’യാൽ തച്ചുടക്കാൻ കാത്ത്‌ നിൽക്കുന്ന മോഡി ഫൈഡ്‌ ഇന്ത്യയുടെ കാഴ്‌ച കൂടിയാണ്‌ നച്ചത്തിരം നഗര്‍ഗിരത്. ജാതിയെക്കുറിച്ച്‌ പറയാതെ വിവേചനത്തെക്കുറിച്ചും ജനാധിപത്യത്തെക്കുറിച്ചും സംസാരിക്കാകില്ലെന്ന്‌ പാ രഞ്ജിത്ത്‌ വീണ്ടും ഉറപ്പിക്കുന്നുണ്ട്‌.കാണുകയും പിന്തുണയ്‌ക്കപ്പെടുക്കയും ചെയ്യേണ്ട വളരെ ഉജ്ജ്വലമായ സിനിമയിലൂടെയുള്ള രാഷ്‌ട്രീയ ഇടപെടലാണ്‌ നച്ചത്തിരം നഗര്‍ഗിരത്