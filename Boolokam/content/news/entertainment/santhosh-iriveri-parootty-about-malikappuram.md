---
author: Beaumaris
categories:
- Entertainment
comment_count: 0
date: 2023-01-14 15:20:03
draft: false
image: https://cdn.boolokam.com/articles/2023/01/aacacc.jpg
like_count: 48419
share_count: 23713
tags:
- Featured
- MALIKAPPURAM
- sabarimala
- unnimukundan
title: '''ഭക്തി'' സിനിമ തിരിച്ചുവരുമ്പോൾ'
view_count: 1521300
---

**'ഭക്തി' സിനിമ തിരിച്ചുവരുമ്പോൾ** **Santhosh Iriveri Parootty** 1960കളിലും 70കളിലും മലയാളം ബോക്സ്‌ ഓഫീസിൽ ഷുവർ ഷോട്ട് ഹിറ്റുകളായിരുന്നു ഭക്തി സിനിമകൾ. ഈ ഴോണറിൽ ചിത്രങ്ങൾ എടുക്കാൻ പ്രമുഖ ബാനറുകൾ തമ്മിൽ അന്ന് മത്സരമായിരുന്നത്രെ. ഉദയ ഒരു ചിത്രമെടുത്താൽ ഉടൻ മേരി ലാൻഡ് അതേ കഥയുമായി വേറൊരു പേരിൽ ചിത്രമൊരുക്കും. എൺപതുകളിലും പിന്നീട് തൊണ്ണൂറുകളിലും ഇത്തരം ചിത്രങ്ങൾക്ക് ക്ഷാമം നേരിട്ടതായി കാണാം. പിന്നീട് 2002 ൽ "നന്ദന" ത്തിലൂടെയാണ് അത്തരമൊരു ചിത്രം ബോക്സ്‌ ഓഫീസ് വിജയം നേടിയത്. എന്നാൽ അതിന്റെ ചുവടു പിടിച്ചു സമാനമായ ചിത്രങ്ങൾ എടുക്കാൻ കാര്യമായ ശ്രമങ്ങൾ ഉണ്ടായതായി കാണുന്നില്ല. പിന്നീട് ഏതാണ്ട് അത്തരമൊരു ശ്രമം ഒരു പരിധി വരെ കണ്ടത് "ആമേൻ" എന്ന ചിത്രത്തിലാണ്. എന്നാൽ ആ സിനിമയെ പൂർണമായും ഈ ഗണത്തിൽ പെടുത്താനും കഴിയില്ല. മനുഷ്യന്റെ ഉള്ളിലെ ഭക്തിയെ മാർക്കറ്റ് ചെയ്യുക എന്നതും ബുദ്ധിപൂർവമായ ഒരു വിപണന തന്ത്രമാണ്. അതിൽ വിജയിച്ചിരിക്കുകയാണ് "മാളികപ്പുറം" എന്ന ചിത്രത്തിന്റെ ശിൽപ്പികൾ. ചിത്രത്തിന് തിയേറ്ററിൽ കിട്ടുന്ന വരവേൽപ്പ് അത് വ്യക്തമാക്കുന്നു. കണ്ണൂർ സവിത കോംപ്ലക്സിൽ സാമാന്യം നല്ല തിരക്ക് തന്നെയാണ് ഇന്ന് ചിത്രത്തിന് കാണാൻ കഴിഞ്ഞത്.ശബരിമല കുറേപ്പേർക്കെങ്കിലും ഒരു വൈകാരിക വിഷയമാണ്. ഒരു പാട് വിപ്ലവം പറയുന്ന പലരും മാലയിട്ടാൽ പിന്നെ ശുദ്ധ-അശുദ്ധികളുടെ ലോകത്ത് വിരാജിക്കുന്നത് കണ്ടിട്ടുണ്ട്. ആർത്തവം അശുദ്ധമല്ലെന്ന് പറയുന്നവർക്കും മാലയിട്ടാൽ പിന്നെ അതൊരു മാനസിക പ്രശ്നമാവും. സത്യത്തിൽ ശുദ്ധിയും അശുദ്ധിയും ഒക്കെ മനസ്സിലാണ് എന്ന് തോന്നിയിട്ടുണ്ട്. കണ്ടീഷൻ ചെയ്യപ്പെട്ട, ചെറുപ്പത്തിൽ തന്നെ ട്യൂൺ ചെയ്യപ്പെട്ട ഒരു മനസ്സുമായാണ് നമ്മളെല്ലാം ജീവിക്കുന്നത്. അത് കൊണ്ടാണ് ദിവസേന നോൺ - വെജ് കഴിക്കുന്നവനും "ശുദ്ധ" മായ ഭക്ഷണം എന്നാൽ വെജിറ്റേറിയൻ മാത്രമാണെന്ന് തോന്നുന്നത്. ചിത്രത്തിലേക്ക് വന്നാൽ ഒരു മാളികപ്പുറത്തിന്റെ ശബരിമല യാത്രയാണ് പ്രമേയം. ശബരിമല കാഴ്ചയും മണ്ഡലകാലവും ശരണം വിളികളും ഹരിവരാസനവും എല്ലാം നിറഞ്ഞു നിൽക്കുന്ന ഒരു ചിത്രം അതിന്റെ കൃത്യമായ സീസണിൽ തന്നെയാണ് അഭിലാഷ് പിള്ളയും വിഷ്ണു ശശിശങ്കറും ചേർന്ന് കൊണ്ടുവന്നത്. ഭക്തരായ പ്രേക്ഷകരെ സംബന്ധിച്ചിടത്തോളം നിഷ്കളങ്കയായ ഒരു കുഞ്ഞിന്റെ നിഷ്‌കളങ്കഭക്തിയുടെ കഥ പറയുന്ന, ഉള്ളൂലയ്ക്കുന്ന ചിത്രമാവും "മാളികപ്പുറം". അത്രത്തോളം ഭക്തരല്ലാത്തവർക്കും ബോറടിക്കാതെ കണ്ടിരിക്കാനുള്ള വക ഈ ചിത്രം നൽകുന്നുണ്ട്. ചിത്രത്തിന്റെ ആദ്യപകുതി 100% ഒരു ഫാമിലി എന്റർടൈനർ ആണ്. മനസ്സിനെ പിടിച്ചുലയ്ക്കുന്ന ചില ഉജ്ജ്വല മുഹൂർത്തങ്ങൾ ഒന്നാം പകുതി സമ്മാനിക്കുന്നുണ്ട്. കുറേക്കാലത്തിനു ശേഷമാണ് കുടുംബപ്രേക്ഷകരെ ഇത്ര മാത്രം കയ്യിലെടുക്കുന്ന ഒരു ചിത്രം വരുന്നത്. കല്യാണി എന്ന എട്ടുവയസ്സുകാരി കല്ലു അയ്യപ്പന്റെ വലിയ ഭക്തയാണ്. എന്നാൽ അവള്‍ക്ക് മല ചവിട്ടാനുള്ള ഭാഗ്യമുണ്ടാകുന്നില്ല. ഒടുവില്‍ അച്ഛനൊപ്പം മല കയറാന്‍ തീരുമാനിച്ച് കറുപ്പണിഞ്ഞ് അവളും മാളികപ്പുറമാവുന്നു. എന്നാൽ അതിനിടെയുണ്ടാകുന്ന ഒരു ദുരന്തം അവളുടെ പ്രതീക്ഷകൾക്ക് മേൽ കരിനിഴൽ വീഴ്ത്തുന്നു. തുടർന്ന് കളിക്കൂട്ടുകാരനായ പിയൂഷുമൊത്ത് അവൾ ഒരു കെ എസ് ആർ ടി സി ബസ്സിൽ ശബരിമലക്ക് യാത്ര തിരിക്കുന്നു. എന്നാൽ കുറെ കഴുകൻ കണ്ണുകൾ അവരുടെ മേൽ വട്ടമിട്ടു പറക്കുന്നു. യാത്രയ്ക്കിടെ അവരുടെ കൂടെ കൂടുന്ന ഒരു സ്വാമി അവരുടെ രക്ഷകനായി മാറുന്നു. അവരുടെ ശബരിമല യാത്രയാണ് രണ്ടാം പകുതി. കൂടുതൽ ചടുലവും ത്രില്ലിങ്ങുമാണ് സെക്കന്റ്‌ ഹാഫ്. അഭിലാഷ് പിള്ളയുടെ തിരക്കഥയിലെ ചേരുവകൾ കൃത്യമായ അളവില്‍ പ്രേക്ഷകരിലേക്ക് പകർന്നിട്ടുണ്ട് സംവിധായകനായ വിഷ്ണു ശശിശങ്കർ.ചിത്രത്തിലെ സവിശേഷമായ സാന്നിധ്യം കൊണ്ട് ഉണ്ണി മുകുന്ദൻ ശ്രദ്ധേയനാവുന്നുണ്ട്. അദ്ദേഹത്തിന് ടെയ്ലർ മെയ്ഡ് ആയ കഥാപാത്രം. കല്ലു എന്ന കുഞ്ഞുമാളികപ്പുറമായി ദേവനന്ദ നിറഞ്ഞാടിയിട്ടുണ്ട്. പ്രേക്ഷകരുടെ മനം മയക്കുന്ന ചിരിയും മികച്ച അഭിനയ ശേഷിയും ആ കുഞ്ഞിന് കൈമുതലായുണ്ട്. ചെറിയ വായിലെ വലിയ വർത്തമാനം, യാഥാർഥ്യത്തിന് നിരക്കാത്ത പ്രതികരണങ്ങൾ എന്നിവ ഒഴിവാക്കിയിരുന്നെങ്കിൽ കൂടുതൽ നന്നായേനെ. കൂട്ടുകാരൻ പീയുഷായി എത്തിയ ശ്രീപദ് യാൻ കയ്യടി അർഹിക്കുന്നു. തികച്ചും സ്വാഭാവിക അഭിനയം കൊണ്ടും കൗണ്ടറുകൾ കൊണ്ടും ഈ കൊച്ചുമിടുക്കൻ ചിത്രത്തിൽ നിറഞ്ഞു നിൽക്കുന്നു. ഒരു പാട് തമാശ നിറഞ്ഞ മുഹൂർത്തങ്ങൾ സമ്മാനിക്കാൻ ശ്രീപദിന്റെ പ്രകടനത്തിനാവുന്നുണ്ട്. കല്ലുവിന്റെ അച്ഛൻ അജയനായി സൈജു കുറുപ്പിന്റെ ഗംഭീര പ്രകടനം. മകളുടെ മുന്നിൽ വെച്ച് മറ്റൊരാളുടെ മർദനമേൽക്കുമ്പോഴുള്ള സൈജുവിന്റെ ദയനീയ ഭാവങ്ങൾ ചിത്രം കണ്ടിറങ്ങിയാലും കൂടെ പോവും. രമേഷ് പിഷാരടിയാണ് ചിത്രത്തിൽ മികച്ചു നിന്ന മറ്റൊരു താരം. സമ്പത്ത് റാം ഇടി മേടിച്ചു കെട്ടാനുള്ള കഥാപാത്രമായി. വിഷ്ണു നാരായണന്റെ ക്യാമറ, രഞ്ജിന്‍ രാജിന്റെ സംഗീതവും ബി ജി എമ്മും ഷമീർ മുഹമ്മദിന്റെ എഡിറ്റിങ്ങും മറ്റ് സാങ്കേതിക ഘടകങ്ങളും എല്ലാം ചിത്രത്തിന് കരുത്ത് നൽകുന്നുണ്ട്. സംഘട്ടന രംഗങ്ങൾ കൊള്ളാം. "പുലിമുരുകന്റെ" വേറൊരു വേർഷൻ ആയി തോന്നി. ![](https://cdn.boolokam.com/articles/2023/01/aacacc.jpg)ഭഗവാനും ഭക്തനും ഒന്നാണെന്നുള്ള, അത് നീയാണെന്നുള്ള തത്വമസിയുടെ പൊരുൾ തേടിയുളള തീർഥാടനമാണല്ലോ ശബരിമല യാത്ര. അതിന്റെ പൊരുൾ വിസ്തരിക്കുന്നതും കഥാന്ത്യത്തിൽ കൊണ്ടുവന്ന ട്വിസ്റ്റും യുക്തിപൂർവം കാര്യങ്ങൾ വിശദീകരിക്കുന്നതും ഒക്കെ കൊള്ളാം. വിശ്വാസികൾക്ക് മൊത്തത്തിൽ ഒരു ശബരിമല യാത്രയുടെ ഫീൽ ചിത്രം സമ്മാനിക്കും. ലോകമെമ്പാടും മതങ്ങൾ ഒരു തിരിച്ചു വരവിനായുള്ള ശ്രമത്തിനാണ്. സംഘടിത മതങ്ങൾക്ക് പുതിയ തലമുറയിൽ സ്വാധീനം കുറഞ്ഞു വരുന്നത് അവരെ ആശങ്കാ കുലരാക്കുന്നുണ്ട്. മതാത്മകത (Religiosity) വളർത്തേണ്ടത് മതങ്ങളുടെ ആവശ്യമാണ്. ഭക്തി സ്പൂൺ ഫീഡ് ചെയ്യാൻ എളുപ്പം കുട്ടികളിൽ തന്നെയാണ്. ആചാരങ്ങളുടെയും അനുഷ്‌ഠാനങ്ങളുടെയും "പവിത്രത" ചെറുപ്പത്തിൽ തന്നെ കുഞ്ഞു മനസ്സുകളിൽ തിരുകി കയറ്റുന്നതിൽ ബദ്ധശ്രദ്ധരാണ് പലരും. അതിൽ ഒരു മതവും വേറിട്ട് നിൽക്കുന്നില്ല. "ജീസസിന്റെയും അയ്യപ്പന്റെയും അള്ളാഹുവിന്റെയും വിശ്വാസികൾക്ക് കാണാൻ പറ്റുന്ന ചിത്രം" എന്ന പരസ്യവാചകത്തിൽ തന്നെ എല്ലാമുണ്ട്. എല്ലാം കഴിഞ്ഞ് മനുഷ്യനാണ് ദൈവം എന്നൊക്കെ വലിയ വായിൽ രണ്ട് വാചകം പറഞ്ഞു അവസാനിപ്പിക്കുമ്പോഴും പടം കണ്ടിറങ്ങുന്ന പിഞ്ചുമനസ്സുകളിൽ ബാക്കിയാവുന്നത് അമ്പ് കുലച്ചു എയ്യുന്ന ഉണ്ണി മുകുന്ദന്റെ അയ്യപ്പൻ തന്നെയാവും. ഇത്തരത്തിലുള്ള മതപരമായ കണ്ടിഷനിങ് തന്നെയാണ് എത്ര നിഷ്കളങ്കം എന്ന് വ്യാഖ്യാനിച്ചാലും ഇത്തരം ചിത്രങ്ങൾ മുന്നോട്ട് വെക്കുന്ന സന്ദേശം. ആർ എസ് എസ് സർസംഘചാലക് മോഹൻ ഭഗവത് തൊട്ട് സന്ദീപ് വാര്യർ വരെയുള്ളവർക്ക് ഈ ചിത്രം നന്ദിയും കടപ്പാടും പ്രദർശിപ്പിക്കുന്നുണ്ട്. പ്രധാനമന്ത്രി നരേന്ദ്ര മോഡിയും കേന്ദ്രമന്ത്രി വി മുരളീധരനും ഉൾപ്പെടെയുള്ളവർക്ക് നന്ദി പറഞ്ഞത് ഒഴിവാക്കിയുള്ള കാര്യമാണ് പറഞ്ഞത്. അവർ നമ്മുടെ നാടിന്റെ ഭരണകർത്താക്കളാണ്. ഉണ്ണി മുകുന്ദൻ തന്നെ പലപ്പോഴും പറഞ്ഞ പോലെ അദ്ദേഹം ഒരു "fierce nationalist" (എന്റെ ഓർമയിൽ നിന്നാണ് ) ആയതിനാലാകാം ഇത്. ഭക്തി നന്നായി മാർക്കറ്റ് ചെയ്താൽ ബോക്സ് ഓഫീസിൽ ഇന്നും പണം കിലുങ്ങുമെന്ന് തെളിയിക്കാൻ "മാളികപ്പുറത്തി"നാവുന്നുണ്ട്. നമ്മുടെ കുഞ്ഞുങ്ങൾ വളരേണ്ടത് ഏത് തരം പരിസ്ഥിതിയിലാണ് എന്ന് തീരുമാനിക്കേണ്ടത് നമ്മൾ തന്നെയാണ്. വിശ്വാസം ഓരോരുത്തരുടെയും വ്യക്തിപരമായ കാര്യമാണ്. അതിനും ആയിരം മടങ്ങു വലുതാണ് മനുഷ്യ സ്നേഹം. മനുഷ്യ സ്നേഹത്തിലും ശാസ്ത്രാവബോധത്തിലും അധിഷ്ഠിതമായ ഒരു തലമുറയാണ് ഇവിടെ വളർന്നു വരേണ്ടത്. അതിനർഥം ഇവിടെ വിപ്ലവവും കമ്മ്യൂണിസവും വരണമെന്നല്ല. ആചാരങ്ങൾക്കും അനുഷ്ഠാനങ്ങൾക്കുമപ്പുറം സഹജീവിയെ മജ്ജയും മാംസവുമുള്ള മനുഷ്യനായി കാണാൻ ശേഷിയുള്ള ഒരു തലമുറ വളർന്നു വരട്ടെ. നമ്മുടെ പ്രഥമ പ്രധാനമന്ത്രി ചാച്ചാജിയുടെ സ്വപ്നമെങ്കിലും യാഥാർഥ്യമാക്കാൻ നമ്മുടെ കുഞ്ഞുമക്കൾക്കാകട്ടെ..