---
author: Beaumaris
categories:
- Entertainment
comment_count: 0
date: 2023-07-23 05:49:46
draft: false
image: https://cdn.boolokam.com/articles/2023/07/fwwwee-2-801x1024.jpg
like_count: 2884
share_count: 1751
tags:
- atom bomb
- Oppenheimer
- Oppenheimer movie
title: ഓപ്പൺഹൈമറിന്റെ നേതൃത്വത്തിൽ ആദ്യ അണുബോംബ് പരീക്ഷിച്ചപ്പോൾ അത് നൂറുമൈൽ അകലെവരെ
  അനുഭവപ്പെട്ടതെങ്ങനെ ? വായിക്കാം മനുഷ്യൻ അതുവരെ കണ്ടിട്ടില്ലാത്തൊരു വിനാശകരമായ ദൃശ്യാനുഭവം
view_count: 79928
---

**ആരാണ് ഓപ്പൺഹൈമർ? എങ്ങനെയാണ് അദ്ദേഹം ആറ്റംബോബിന്റെ പിതാവാകുന്നത്?** **അറിവ് തേടുന്ന പാവം പ്രവാസി** ആറ്റംബോബിന്റെ പിതാവെന്നു വിശേഷിപ്പിക്കപ്പെടുന്ന വ്യക്തിയാണ് ഓപ്പൻഹൈമർ .ഒരു മനുഷ്യൻ തന്റെ ചിന്തയും, ബുദ്ധിയും ഉപയോഗിച്ച് രൂപം നൽകിയ ആറ്റംബോബ് എന്ന സർവലോകവിനാശകാരി എങ്ങനെ മനുഷ്യരാശിയെ ചുട്ടുപൊള്ളിച്ചു കൊണ്ട് ലോകത്തിന്റെ വഴി തിരിച്ചുവിട്ടുവെന്ന് നേരിട്ടു കാണേണ്ടിവന്ന മനുഷ്യനാണ് ഓപ്പൻഹൈമർ.തന്റെ നേതൃത്വത്തിൽ വികസിപ്പിച്ചെടുത്ത ഒരാശയം അണുബോംബ് എന്ന പേരിൽ ലോകത്തെ നശിപ്പിക്കുമെന്നോർത്ത് ഭയപ്പെടുകയും അതിൽനിന്നു പിന്തിരിയാനായി ഭരണകൂടത്തോടു കലഹിക്കുകയും ഭരണകൂടത്തിന്റെ അപ്രീതിക്കിരയാകുകയും ചെയ്ത വിഖ്യാത ശാസ്ത്രജ്ഞനാണ് ജൂലിയൻ ഓപ്പൺഹൈമർ (J. Robert Oppenheimer ) . അമേരിക്കയുടെ അണ്വായുധ വികസന പരീക്ഷണ പദ്ധതിയായ മാൻഹാട്ടൻ പ്രോജക്ടിനു നേതൃത്വം നൽകിയ ഭൗതിക ശാസ്ത്രജ്ഞനായിരുന്നു അദ്ദേഹം. ഈ വമ്പൻ രഹസ്യ പദ്ധതിക്കു നേതൃത്വം നൽകിയ ലോസ് അലാമോസ് ലബോറട്ടറിയുടെ ഡയറക്ടർ ആയിരുന്നു അദ്ദേഹം. [](https://cdn.boolokam.com/articles/2023/07/efwfff.jpg)രണ്ടാം ലോകമഹായുദ്ധ സമയത്ത് ജർമനി അണ്വായുധ പരീക്ഷണങ്ങളുമായി മുന്നോട്ടു പോകുന്നുണ്ടെന്നും അവർ വൈകാതെ ആണവായുധം വികസിപ്പിക്കുമെന്നും എങ്കിൽ അത് ലോകത്തിന് അങ്ങേയറ്റം വിനാശകരമായ ഒരു അനുഭവമാകും ഉണ്ടാക്കാൻ പോകുന്നതെന്നും ഒരു ശ്രുതി പരന്നു. 1930കളിൽ യൂറോപ്പിലെ ഫാഷിസ്റ്റ് ഭരണകൂടങ്ങളിൽനിന്നു രക്ഷതേടി ഒട്ടേറെ ശാസ്ത്രജ്ഞരും , ഗവേഷകരും അമേരിക്കയിലേക്കും മറ്റും കുടിയേറിയിരുന്നു. ഇവരിൽനിന്നാണ് ജർമനിയുടെ ഈ നീക്കം പുറത്തായത്. അതോടെ അമേരിക്ക അടക്കമുള്ള എതിർചേരി രാജ്യങ്ങളുടെ ആശങ്ക വർധിച്ചു. പ്രമുഖരായ ഒട്ടേറെ ശാസ്ത്രജ്ഞർതന്നെ അമേരിക്കൻ പ്രസിഡന്റ് ആയ ഫ്രാങ്ക്ളിന്‍ റൂസ്‌വെൽറ്റിനെ ഇതേപ്പറ്റി അറിയിച്ചെങ്കിലും പ്രതികരണമൊന്നുമുണ്ടായില്ല. ഇതോടെ അവർ വിഖ്യാത ശാസ്ത്രജ്ഞൻ ആൽബർട്ട് ഐൻസ്റ്റീന്റെ സഹായം തേടി. ലക്ഷണക്കണക്കിനാളുകളെ കൊന്നൊടുക്കാൻ കെൽപുള്ള വിനാശകരമായ ഒരായുധം വികസിപ്പിക്കണമെന്ന് ആവശ്യപ്പെടാൻ മാത്രം നീതിബോധമില്ലാത്തയാളായിരുന്നില്ല ഐൻസ്റ്റീൻ. ആദ്യമെല്ലാം അദ്ദേഹം വിസമ്മതിച്ചെങ്കിലും നാത്‌സി ജർമനി ആദ്യം ആയുധം വികസിപ്പിച്ചാൽ ഉണ്ടാകുന്ന പരിണതഫലങ്ങൾ ഐൻസ്റ്റീനെ തളർത്തി. വൈകാതെ ഐൻസ്റ്റീൻ (1939 ഓഗസ്റ്റ് 2ന്) പ്രസിഡന്റിന് ഒരു കത്തെഴുതി. അതിൽ അണുബോംബിന്റെ സാധ്യതകളും അതു വികസിപ്പിക്കുന്നതിനാവശ്യമായ മാർഗ നിർദേശങ്ങളും അടങ്ങിയിരുന്നു. ഐൻസ്റ്റീൻ ഇടപെട്ടതോടെ റൂസ്‌വെൽറ്റ് ജാഗരൂകനായി. വൈകാതെതന്നെ ഇതിന്റെ ഗവേഷണ പ്രവർത്തനങ്ങളുടെ പ്രാരംഭമായി ഒരു ഉപദേശക സമിതി രൂപവൽക്കരിച്ചു. ഈ സമിതിയുടെ ശുപാർശകളുടെ അടിസ്ഥാനത്തിൽ സർക്കാർ പദ്ധതിക്കായി പണവും ചെലവഴിച്ചു തുടങ്ങി. എങ്കിലും ഗവേഷണപ്രവർത്തനങ്ങൾ തീരെ മന്ദഗതിയിലായിരുന്നു. അതിനു വേഗം വർധിപ്പിക്കാൻ അമേരിക്കയ്ക്ക് തങ്ങളുടെ രാജ്യത്തിനു ഒരു കനത്ത തിരിച്ചടി യുദ്ധമുഖത്ത് ലഭിക്കുംവരെ കാത്തിരിക്കേണ്ടിയും വന്നു. [![](https://cdn.boolokam.com/articles/2023/07/fwwwee-2-801x1024.jpg)](https://cdn.boolokam.com/articles/2023/07/fwwwee-2.jpg)ജപ്പാന്റെ യുദ്ധവിമാനങ്ങൾ 1941 ഡിസംബർ 7ന് യുഎസിന്റെ പസഫിക് ഫ്ലീറ്റിന്റെ ആസ്ഥാനമായ പേൾഹാർബറിൽ ബോംബുകൾ വർഷിച്ചു. യുഎസിനു കനത്ത ആഘാതമായി ഈ ആക്രമണം. അടുത്ത ദിവസംതന്നെ യുഎസ് ജപ്പാനെതിരെ യുദ്ധം പ്രഖ്യാപിച്ചു.പേൾ ഹാർബർ ആക്രമണത്തോടെയാണ് യുഎസ് ഔദ്യോഗികമായി രണ്ടാം ലോക മഹാ യുദ്ധത്തിൽ ചേരുന്നത്. യുദ്ധമുഖത്തേക്ക് പ്രവേശിച്ചതോടെയാണ് തങ്ങളുടെ രാജ്യം നാത്‌സികളുടെ ജർമനിക്കും വളരെ പിന്നിലായാണ് സഞ്ചരിക്കുന്നതെന്ന് യുഎസ് ഭരണാധികാരികൾക്ക് മനസ്സിലാകുന്നത്. തുടർന്ന് അണുബോംബ് എന്ന ‘അത്യാവശ്യത്തിലേക്ക്’ റൂസ്‌വെൽറ്റ് രാജ്യത്തിന്റെ ചിന്തകളെ നയിച്ചു. ഇതോടെ ഷിക്കാഗോ സർവകലാശാല അടക്കമുള്ള രാജ്യത്തെ പ്രമുഖ ഗവേഷണ സ്ഥാപനങ്ങളുടെ മേൽനോട്ടത്തിൽ വൻതുക ചെലവഴിച്ച് പരീക്ഷണങ്ങൾ ആരംഭിച്ചു. യുറേനിയം സംപുഷ്ടീകരണ പരീക്ഷണ ശാല നിലവിൽ വന്ന ടെന്നസിയിലെ ഓക്റിജ് അക്കാലത്ത് അറിയപ്പെട്ടതുതന്നെ ‘രഹസ്യ നഗരം’ എന്നായിരുന്നു. തുടർന്ന് ഗവേഷണ പദ്ധതികളിലേക്ക് സൈന്യവും പങ്കാളികളായിത്തുടങ്ങി. പദ്ധതിയുടെ ഏകോപനച്ചുമതല ജനറൽ ലെസ്‌ലി ആർ. ഗ്രോവ്സിനായിരുന്നു. ന്യൂയോർക്കിലെ മാൻഹട്ടനിലായിരുന്നു പദ്ധതിയുടെ ആദ്യത്തെ ഓഫിസ്. തുടർന്ന് ജനറൽ ലെസ്‌ലി താൻ നേതൃത്വം നൽകുന്ന പദ്ധതിയെ മാൻഹാട്ടൻ പ്രോജ്ക്ട് ( Manhattan Project )എന്നു വിളിച്ചു തുടങ്ങി. ജനറൽ ഗ്രോവ്സും ജെ. റോബർട്ട് ഓപ്പൺഹൈമറും ആയിരുന്നു പദ്ധതിയുടെ ഡയറക്ടർമാർ. ആശയഘട്ടം മുതൽ പദ്ധതി യാഥാർഥ്യമാകും വരെ ഇവർ ഇരുവർക്കുമായിരുന്നു ഇതിന്റെ ചുമതല. രാജ്യത്തിന്റെ പലഭാഗങ്ങളിലായി ചിതറിക്കിടക്കുന്ന ഗവേഷണ പദ്ധതികളെ ഒരിടത്തേക്ക് കൊണ്ടു വരിക എന്ന ദൗത്യമാണ് ഓപ്പൺഹൈമർ ആദ്യം ഏറ്റെടുത്തത്. ജനവാസം കുറഞ്ഞ ഒരു മേഖല ഇതിനായി അദ്ദേഹം കണ്ടെത്തി. ന്യൂ മെക്സിക്കോയിലെ ലോസ് അലാമോസിലെ ഒരു വിദൂര പ്രദേശം ആയിരുന്നു അദ്ദേഹം നിർദേശിച്ചത്. ഗവേഷണ പ്രവർത്തനങ്ങൾ ഊർജിതമായും അങ്ങേയറ്റം രഹസ്യാത്മകമായും മുന്നേറി. 1945 ഏപ്രിൽ 12ന് റൂസ്‌വെൽറ്റ് അന്തരിച്ചു. അമേരിക്കയുടെ 33-ാമത്തെ പ്രസിഡന്റായി ഹാരി എസ്. ട്രൂമാൻ ചുമതലയേറ്റു. പദ്ധതിയുമായി മുന്നോട്ടു പോകാൻ തന്നെയായിരുന്നു അദ്ദേഹത്തിന്റെയും തീരുമാനം. ഗവേഷണങ്ങളുടെ ഫലം കാത്തിരുന്ന ആ ദിവസമെത്തി. ന്യൂമെക്സിക്കോയിലെ മരുപ്രദേശത്ത് പരീക്ഷണത്തിനായി ഒരു ടെസ്റ്റ് ബോംബ് ശാസ്ത്രജ്ഞരുടെ സംഘം കൊണ്ടുപോയി. ആ പരീക്ഷണത്തിന് ഓപ്പൺഹൈമർ പേരിട്ടത് ‘ട്രിനിറ്റി ടെസ്റ്റ്’ എന്നായിരുന്നു. പരീക്ഷണത്തിന് ഈ പേരിടാൻ കാരണമെന്തെന്ന് ആരാഞ്ഞ് പിൽക്കാലത്ത് ജനറൽ ലെസ്‌ലി എഴുതിയ കത്തിനുള്ള മറുപടിയിൽ ജോൺ ഡണ്ണിന്റെ കവിതയിൽ നിന്നാണ് ആപേര് കടമെടുത്തതെന്ന് ഓപ്പൺഹൈമർ വെളിപ്പെടുത്തുന്നുണ്ട്. ടെസ്റ്റിനു തലേദിവസം ലാബിലെ മെസ്ഹാളിൽ കോഫി നുണഞ്ഞ്, ഒരു കയ്യിൽ പുകച്ചുരുളുകളുയരുന്ന സിഗരറ്റുമായി ചാൾസ് ബോദ്‌ലെയറിനെ വായിച്ചിരിക്കുകയായിരുന്നു ഓപ്പൺഹൈമർ എന്ന് അമേരിക്കൻ പ്രൊമിത്യൂസ് എന്ന ഗ്രന്ഥത്തിൽ എഴുതിയിട്ടുണ്ട്. അവർക്കെല്ലാം ആ ടെസ്റ്റിന്റെ ഫലം നിർണായകമായിരുന്നു. അതി തീവ്രമായ ഉത്കണ്ഠയുടെ മുൾമുനകളിലായിരുന്നു മാൻഹട്ടൻ പ്രോജക്ടിൽ പങ്കെടുത്ത ഓരോരുത്തരും. കാരണം അത്തരത്തിലൊരു പരീക്ഷണം മുൻപുണ്ടായിട്ടില്ല. ലോകജനതയുടെതന്നെ തലവര മാറ്റിക്കുറിക്കാൻ മാത്രം ശേഷിയുള്ള ഒന്ന്. എന്താണ് തങ്ങളെ കാത്തിരിക്കുന്നതെന്നു പോലും പലർക്കും അറിവുണ്ടായിരുന്നില്ല. പലരും ലോകാവസാനംതന്നെ ഉണ്ടായേക്കുമോ എന്നു വരെ ഭയന്നു. 1945 ജൂലൈ 16ന് പുലർച്ചെ 5.30 ആയിരുന്നു അവർ കണ്ടെത്തിയ സമയം. സൈനികോദ്യോഗസ്ഥരും , സുരക്ഷാ ഉദ്യോഗസ്ഥരും ശാസ്ത്രജ്ഞരുമെല്ലാം ആകാംക്ഷയോടെ പ്രത്യേക തരം കണ്ണടകൾ ധരിച്ച് കാത്തിരിക്കെ ആ ബോംബ് പൊട്ടി. ആണവോർജത്തെ വരുതിക്കു നിർത്തി മനുഷ്യൻ സൃഷ്ടിച്ച നിയന്ത്രിത സ്ഫോടനം അസാമാന്യമായിരുന്നു. ഉജ്വലമായ താപതരംഗത്തോടെയുള്ള അതിശക്തമായ മിന്നലിനൊപ്പം 40,000 അടിയോളം ഉയരമുള്ള കൂൺമേഘം ആകാശത്തേക്കു മുളച്ചുപൊന്തി. ബോംബ് വിക്ഷേപിച്ച ടവർ അപ്രത്യക്ഷമായി. മരുഭൂമിയിൽ സ്ഫോടന സ്ഥലത്തിനു ചുറ്റുമുള്ള ആയിരക്കണക്കിന് ചതുരശ്ര അടി സ്ഥലത്തെ മണൽ തിളക്കമുള്ള റേഡിയോ ആക്ടിവ് ഗ്ലാസ് ആയി പരിണമിച്ചു. പരീക്ഷണ സ്ഥലത്തുനിന്നുള്ള ഘോരമായ വെളിച്ചം നൂറുകണക്കിനു മൈൽ അകലെയുള്ളവരുടെ വരെ കണ്ണുകളിൽപെട്ടു. അന്നു സൂര്യൻ രണ്ടു തവണ ഉദിച്ചതായി ദൂരെയുള്ള പ്രദേശങ്ങളിലെ ചില താമസക്കാർ പറഞ്ഞതായി റിപ്പോർട്ട് ചെയ്യപ്പെട്ടിട്ടുണ്ട്. സ്ഫോടന സ്ഥലത്തുനിന്ന് നൂറുകണക്കിനു മൈൽ അകലെയായിരുന്ന അന്ധയായ ഒരു പെൺകുട്ടിക്ക് തന്റെ കണ്ണുകളിൽ ഫ്ലാഷ് ലൈറ്റ് പോലെയെന്തോ അനുഭവപ്പെട്ടതായും പിന്നീടു രേഖപ്പെടുത്തിയിട്ടുണ്ട്. പരീക്ഷണത്തിനു പിന്നിൽ പ്രവർത്തിച്ചവരെ പോലും അമ്പരപ്പിച്ച ഫലമായിരുന്നു അവിടെ കണ്ടത്. പ്രകൃതിയുടെ നാശം ആസന്നമാണെന്ന് പലരും ഭയന്നു. ലോകത്തിന്റെ ശാശ്വതമായ നിലനിൽപിന് മനുഷ്യർ ഭീഷണിയാകുമെന്ന് പലരും പറഞ്ഞു. കൺട്രോൾ ബങ്കറിൽ ഓപ്പൺഹൈമറുടെ അരികിലിരുന്ന് സ്ഫോടനം നേരിട്ടു വീക്ഷിക്കുകയായിരുന്ന സഹപ്രവർത്തകൻ അദ്ദേഹത്തിന്റെ ചെവിയിൽ മന്ത്രിച്ചു: "Now we are all sons of bitches.." ഇതിന് മറുപടിയായി അദ്ദേഹം പറഞ്ഞ വാക്കുകൾ പ്രശസ്തമാണ്. ‘ഇപ്പോൾ ഞാൻ മരണമായിരിക്കുന്നു, ലോകങ്ങളെ മുഴുവൻ നശിപ്പിക്കുന്നവനുമാണ്. .’ (Now I'm become death, the destroyer of world.). ബോംബ് നിർമിക്കുക എന്നത് ശാസ്ത്രജ്ഞന്റെ കടമയാണ്. അത് ഉപയോഗിക്കണോ വേണ്ടയോ എന്നുള്ളത് ഭരണകർത്താക്കളുടെ ചുമതലയും എന്ന് .ലോകം അത്രമേൽ നാശത്തിനു മുന്നിലെത്തി നിൽക്കുന്നു എന്ന് ആ സ്ഫോടനം അതിനു പിന്നിൽ പ്രവർത്തിച്ചവർക്കുനേരിട്ടു കാട്ടിക്കൊടുത്തു. ആഴ്ചകളേ എടുത്തുള്ളൂ, ആ കണ്ടുപിടിത്തത്തിന്റെ ഭയാനകമായ പരിണതി എന്തെന്ന് ലോകത്തിനു ബോധ്യപ്പെടാൻ. 1945 ഓഗസ്റ്റ് 6ന് ജപ്പാനിലെ ഹിരോഷിമയിൽ യുഎസ് ആറ്റംബോംബ് പൊട്ടിച്ചു. ഹിരോഷിമ നഗരത്തിന്റെ 90 ശതമാനവും തുടച്ചു നീക്കപ്പെട്ടു. മൂന്നു നാൾ കഴിഞ്ഞ് പ്ലൂട്ടോണിയം ബോംബ് നാഗസാക്കിയിലും ഇട്ടു. രണ്ടിടത്തുമായി ലക്ഷണക്കണക്കിനു പേർ കൊല്ലപ്പെട്ടു. അത്രത്തോളം പേർ അംഗവിഹീനരായി. തലമുറകളോളം നീണ്ട ദുരിതത്തിലേക്കും ഭീഷണിയിലേക്കും മനുഷ്യകുലം അതോടെ പ്രവേശിച്ചു. ഈ ആക്രമണങ്ങൾ ജപ്പാനെ കീഴടങ്ങാൻ നിർബന്ധിതരാക്കുകയും രണ്ടാം ലോകമഹായുദ്ധം അവസാനിക്കുകയും ചെയ്തു. അപ്പോൾ ഓപ്പൺഹൈമർ എന്ന ശാസ്ത്രജ്ഞനാകട്ടെ ആശങ്കകളുടെ നൂൽപ്പാലം താണ്ടുകയായിരുന്നു. തന്റെ ചുമതലയിൽ നടത്തിയ കണ്ടുപിടിത്തം ലോകത്തിന്റെ അന്ത്യംതന്നെ കുറിക്കുമെന്നു ഭയന്ന ഓപ്പൺഹൈമർ അമേരിക്കൻ പ്രസിഡന്റ് ഹാരി എസ്.ട്രൂമാനെ സന്ദർശിച്ച് രാജ്യാന്തരതലത്തിൽതന്നെ ആണവായുധങ്ങളുടെ നിയന്ത്രണത്തിനു വേണ്ട നടപടികൾ സ്വീകരിക്കണമെന്ന് അഭ്യർഥിച്ചെങ്കിലും ട്രൂമാൻ അതു ചെവിക്കൊണ്ടില്ല. ഈ ഘട്ടത്തിൽ പരീക്ഷണങ്ങളുമായി മുന്നോട്ടു പോയില്ലെങ്കിൽ എതിരാളികളായ സോവിയറ്റ് യൂണിയൻ ആണവായുധങ്ങളുടെ കാര്യത്തിൽ മേൽക്കൈ നേടുമെന്ന ഭയമായിരുന്നു ട്രൂമാന്. യുദ്ധാനന്തര കാലഘട്ടത്തിൽ ഓപ്പൺഹൈമർ ഇൻസ്റ്റിറ്റ്യൂട്ട് ഫോർ അഡ്വാൻസ്ഡ് സ്റ്റഡിയുടെ ഡയറക്ടർ ആയും യുഎസ് അറ്റോമിക് എനർജി കമ്മിഷന്റെ ജനറൽ അഡ്വൈസറി കമ്മിറ്റിയുടെ ചെയർമാനുമായി. ഓപ്പൺഹൈമർ ഭയന്നത് വരാനിരിക്കുന്ന ആണവ യുദ്ധങ്ങളെ ഓർത്തായിരുന്നു. അതിനാൽ ഭരണകൂടത്തോട് നിരന്തരം കലഹിക്കേണ്ടി വന്നു അദ്ദേഹത്തിന്. യുഎസ് ആറ്റമിക് എനർജി കമ്മിഷനുമായി ചേർന്ന് ആണവായുധങ്ങളുടെ ഉപയോഗത്തിനെതിരെ പ്രവർത്തിക്കാൻ അദ്ദേഹം തീരുമാനിച്ചു. വൈകാതെ 1949ൽ സോവിയറ്റ് യൂണിയൻ അണ്വായുധ പരീക്ഷണം നടത്തിയതോടെ ഹൈഡ്രജൻ ബോംബ് നിർമിക്കാനുള്ള പ്രവർത്തനങ്ങൾ ആരംഭിക്കാൻ യുഎസ് തീരുമാനിച്ചു. ഈ തീരുമാനത്തിനെതിരെ നിലകൊണ്ടവരിൽ പ്രധാനിയും ഓപ്പൺ ഹൈമർ ആയിരുന്നു. ഇത് അദ്ദേഹത്തെ സംശയത്തോടെ നോക്കാൻ ഗവൺമെന്റിനെ പ്രേരിപ്പിച്ചു. സോവിയറ്റ് ചാരനായും കമ്യൂണിസ്റ്റ് ആയും അദ്ദേഹത്തെ മുദ്രകുത്താൻ വ്യഗ്രതയുള്ള ‘സുഹൃത്തുക്കൾ’ അദ്ദേഹത്തിന്റെ ചുറ്റിലുമുണ്ടായിരുന്നു. തുടർന്ന് അദ്ദേഹം സർക്കാരിന്റെ എല്ലാ വിധ പ്രോജക്ടുകളിൽ നിന്നും മാറ്റി നിർത്തപ്പെട്ടു. രാഷ്ട്രീയമായ സ്ഥാനങ്ങൾ നഷ്ടപ്പെട്ട അദ്ദേഹം തന്റെ പിൽക്കാല ജീവിതം പ്രഭാഷണങ്ങൾക്കും ക്ലാസുകൾക്കും പുസ്തകരചനയ്ക്കുമായി മാറ്റി വച്ചു. അദ്ദേഹത്തിന്റെ നിരപരാധിത്വം തെളിയിക്കാനുള്ള ശ്രമങ്ങളും പിന്നീടുണ്ടായിക്കൊണ്ടേയിരുന്നു. ഈ ശ്രമങ്ങളുടെ ഫലമായി ജോൺ എഫ്.കെന്നഡി പ്രസിഡന്റ് ആയിരിക്കെ ഓപ്പൺ ഹൈമറുടെ സേവനങ്ങൾ മാനിച്ച് അദ്ദേഹത്തിന് എൻറിക്കോ ഫെർമി പുരസ്കാരം നൽകി. കടുത്ത പുകവലിക്കാരനായിരുന്നു ഓപ്പൺഹൈമർ. വർഷങ്ങളായുള്ള അദ്ദേഹത്തിന്റെ ശീലം 1965ൽ തൊണ്ടയിൽ കാൻസറിന്റെ രൂപത്തിൽ തിരിച്ചടിച്ചു. 1967 ഫെബ്രുവരി 18ന് ന്യൂജഴ്‌സിയിലെ പ്രിൻസ്റ്റണിൽ അദ്ദേഹം അന്തരിച്ചു. അദ്ദേഹത്തിന്റെ മൃതദേഹം ദഹിപ്പിക്കുകയായിരുന്നു ചെയ്തത്. ചിതാഭസ്മം ഏറ്റുവാങ്ങിയ ഭാര്യ കാതറീൻ കിറ്റി അതു കടലിലൊഴുക്കിയതോടെ നാടകീയതകൾ നിറഞ്ഞ ആ ജീവിതത്തിനു പര്യവസാനമായി.വർഷം മുൻപ് ഫിസിക്സിനെ ഉപേക്ഷിക്കുകയും യുദ്ധോപകരണമുണ്ടാക്കുകയും ചെയ്യുന്ന’ ഓപ്പൺഹെയ്മർ ‘ശാസ്ത്രത്തിന്റെ മൊത്തവിൽപനക്കാരനാണെ’ന്ന് എതിരാളികൾ വിശേഷിപ്പിക്കുന്നത്. താൻ തുടങ്ങിവച്ചതിനെ ഓപ്പൻഹെയ്മർ എവിടെവരെ കൊണ്ടെത്തിച്ചുവെന്ന് ഐൻസ്റ്റൈൻ പോലും പറയുന്നുണ്ട്. **വാൽ കഷ്ണം** സമയവും കാലവുമൊക്കെ തകിടംമറിയുന്ന സിനിമകളിലൂടെ ലോകമെങ്ങുമുള്ള സിനിമാ പ്രേക്ഷകരുടെ പ്രിയപ്പെട്ട സംവിധായകനായ ക്രിസ്റ്റഫർ നോളൻ (Christopher Nolan ) സംവിധാനം ചെയ്ത പുതിയ ബയോപിക് ചിത്രമായ ‘ഓപ്പൺഹൈമർ’ ജൂലൈ 21ന് റിലീസ് ആയതോടെ ആറ്റംബോബിന്റെ പിതാവിനെപ്പറ്റി ലോകം വീണ്ടും ചർച്ച ചെയ്യാൻ തുടങ്ങി. നോളന്റെ സിനിമ എന്നതിലുപരി കംപ്യൂട്ടർ ഗ്രാഫിക്സുകൾ ഉപയോഗിക്കാത്ത സിനിമ എന്ന സംവിധായകന്റെ സാക്ഷ്യപ്പെടുത്തലിലൂടെയും ഈ സിനിമ ശ്രദ്ധയാകർഷിക്കുന്നു.മാൻഹാട്ടൻ പ്രോജക്ടിന്റെ ഭാഗമായി നടത്തിയ ട്രിനിറ്റി ടെസ്റ്റിന്റെ പുനരാവിഷ്കാരമാണ് സിനിമയുടെ ഹൈലൈറ്റ് ആയി ചൂണ്ടിക്കാണിക്കപ്പെടുന്നത്. [![](https://cdn.boolokam.com/articles/2023/07/qqqqqq-1024x576.webp)](https://cdn.boolokam.com/articles/2023/07/qqqqqq.webp)ശാസ്ത്രജ്ഞരെപ്പോലും അമ്പരപ്പിച്ച ആ വിസ്ഫോടനത്തിന്റെ എഫ്ക്ട് തിയറ്ററിലെ അരണ്ട വെളിച്ചത്തിൽ കാണികളെ പിടിച്ചുലയ്ക്കും എന്നാണു കരുതപ്പെടുന്നത്. വിഎഫ്എക്സിന്റെ സഹായമില്ലാതെ നോളൻ ആ വിസ്ഫോടനം പുനഃസൃഷ്ടിച്ചെടുക്കുകയായിരുന്നു.ചിത്രത്തിനു വേണ്ടി നോളൻ ബോംബ് സ്ഫോടനംതന്നെ നടത്തിയെന്ന് തന്നെ ചിലർ വാദിക്കുന്നു .ഐ മാക്സിൽ ഷൂട്ട് ചെയ്ത ചിത്രം 3ഡി സിനിമകളെപ്പോലും വെല്ലുന്ന കൃത്യതയോടെ ഐമാക്സ് തിയറ്ററുകളിൽ ആസ്വദിക്കാനാകും. ചിത്രത്തെ ആകാംക്ഷാഭരിതമാക്കുന്ന മറ്റൊന്ന് നോളൻ തിരഞ്ഞെടുത്ത അഭിനേതാക്കളുടെ അസാമാന്യ പ്രകടനവും പശ്ചാത്തല സംഗീതവുമാണ്. കിലിയൻ മർഫി, എമിലി ബ്ലണ്ട്, റോബർട്ട് ഡൗണി ജൂനിയർ തുടങ്ങി വമ്പൻ താരനിരയാണ് ചിത്രത്തിൽ അണിനിരക്കുന്നത്. സിനിമ സംവിധായകന്റെ സൃഷ്ടിയാണ്, കംപ്യൂട്ടറിന്റേതല്ല എന്ന് ഉറച്ചു വിശ്വസിക്കുന്ന സംവിധായകനാണ് നോളൻ. സിജിഐയിൽ (കംപ്യൂട്ടർ ഗ്രാഫിക്സ് ഇമേജറി) എന്ത് അദ്ഭുതങ്ങളും സൃഷ്ടിക്കാൻ കെൽപുള്ള അനേകർക്കു പഞ്ഞമില്ലാത്ത ഹോളിവുഡിൽ അതു വേണ്ടെന്നു വയ്ക്കാൻ അസാമാന്യമായ ചങ്കുറപ്പും തന്റേടവും വേണം. പെർഫെക്‌ഷനു വേണ്ടി ക്യാമറയ്ക്കു മുന്നിൽ എന്തു സാഹസം കാട്ടാനും നോളൻ ഒരുക്കമാണ്. ‘അമേരിക്കൻ പ്രോമിത്യൂസ് ദ് ട്രയംഫ് ആൻഡ് ട്രാജഡി ഓഫ് ജെ. റോബർട്ട് ഓപ്പൺഹൈമർ’ പുസ്തകത്തിന്റെ കവർ. മാർട്ടിൻ ജെ.ഷെർവിൻ, കെയ് ബേർഡ് എന്നിവർ ചേർന്ന് 25 വർഷത്തോളമെടുത്തു രചിച്ചതും പുലിറ്റ്സർ പ്രൈസ് നേടിയതുമായ ‘അമേരിക്കൻ പ്രോമിത്യൂസ് ദ് ട്രയംഫ് ആൻഡ് ട്രാജഡി ഓഫ് ജെ. റോബർട്ട് ഓപ്പൺഹൈമർ’ എന്ന പുസ്തകത്തെ അവലംബിച്ചാണ് നോളൻ എടുത്ത സിനിമയാണ് ഓപ്പൺഹൈമർ. ആറ്റം ബോംബിന്റെ പിതാവ് എന്ന വിശേഷണത്തിന് അർഹനായ ജെ.റോബർട്ട് ഓപ്പൺഹൈമർ എന്ന വിഖ്യാത ശാസ്ത്രജ്ഞന്റെ ജീവിതമാണ് പുസ്തകം വിവരിക്കുന്നത്. പതിവിൽനിന്നു വിരുദ്ധമായി, ഇത്തവണ തിരക്കഥയൊരുക്കിയതും നോളൻതന്നെ എന്ന പ്രത്യേകത കൂടിയുണ്ട് ഓപ്പൺഹൈമർക്ക്. ഓപ്പന്‍ഹൈമറിന്റെ ഹാര്‍വാര്‍ഡ് യൂണിവേഴ്സിറ്റയിലെ വിദ്യാഭ്യാസകാലം മുതലാണ് സിനിമ ആരംഭിക്കുന്നത്. ഹാര്‍വാര്‍ഡിലെ പഠനം അദ്ദേഹത്തിന് സംതൃപ്തി നല്‍കുന്നില്ല. തുടര്‍ന്ന് ക്വാണ്ടം മെക്കാനിക്സില്‍ തല്‍പ്പര്യം തോന്നിയ ഓപ്പണ്‍ഹൈമര്‍ പ്രമുഖ ഭൗതിക ശാസ്ത്രജ്ഞനായ മാക്സ് ബോണിന്റെ ശിക്ഷണത്തില്‍ ജര്‍മനിയിലെ ഗോട്ടിംഗന്‍ സര്‍വകലാശാലയില്‍നിന്ന് പിഎച്ച്ഡി പൂര്‍ത്തിയാക്കുന്നു. ആ കാലയളവില്‍ ക്വാണ്ടം മെക്കാനിക്സില്‍ അദ്ദേഹം ധാരാളം പ്രബന്ധങ്ങള്‍ പ്രസിദ്ധീകരിക്കുന്നുണ്ട്. ജര്‍മനിയില്‍നിന്ന് പഠനം അവസാനിപ്പിച്ച് തിരിച്ചുവരുന്ന ഓപ്പന്‍ഹൈമര്‍ പിന്നീട് യൂണിവേഴ്സിറ്റി ഓഫ് കാലിഫോര്‍ണിയ, ബെര്‍ക്കെലിയില്‍ അധ്യാപകനായി ജോലിയ്ക്ക് കയറുന്നു. സര്‍വ്വകലാശാലയിലെ തിരക്കുകള്‍ക്കിടയിലാണ് ജീന്‍ ടാറ്റ്ലോക് എന്ന മെഡിക്കല്‍ വിദ്യാര്‍ഥിയുമായി പ്രണയത്തിലാകുന്നത്. അമേരിക്കയിലെ കമ്മ്യൂണിസ്റ്റ് പാര്‍ട്ടിലെ സജീവ പ്രവര്‍ത്തകയാണ് ടാറ്റ്ലോക്. കമ്മ്യൂണിസ്റ്റ് ആശയങ്ങളോട് ഓപ്പന്‍ഹൈമര്‍ ആകൃഷ്ടനാകുന്നത് അങ്ങനെയാണ്. എന്നാല്‍ ജീന്‍ ടാറ്റ്ലോകുമായുള്ള പ്രണയത്തിന് അധികം ആയുസ്സുണ്ടായിരുന്നില്ല, തുടര്‍ന്ന് കമ്മ്യൂണിസ്റ്റ് പാര്‍ട്ടി അംഗമായ കിറ്റി എന്ന യുവതിയെ വിവാഹം കഴിക്കുന്നു. മരണംവരെ അദ്ദേഹത്തിന്റെ പങ്കാളിയായിരുന്നു കിറ്റി. ലോസ് ആലാമോസ് ലബോറട്ടറില്‍ ഓപ്പന്‍ഹൈമറും സംഘവും അണുബോംബ് നിര്‍മിക്കാനായി നടത്തുന്ന സംഭവബഹുലമായ യാത്രയാണ് ചിത്രത്തെ ഉദ്വേഗജനകമാക്കുന്നത്. ഹിരോഷിമ-നാഗസാക്കി സ്‌ഫോടനത്തിന് ശേഷം ഹീറോ ആകുന്ന ഓപ്പന്‍ഹൈമറിനെ തൊട്ടുപിന്നാലെ രാജ്യദ്രോഹിയായി ചിത്രീകരിച്ച് വേട്ടയാടുന്ന വൈകാരിക മുഹൂര്‍ത്തങ്ങളിലൂടെയാണ് കഥ പിന്നീട് സഞ്ചരിക്കുന്നത്.ശരിതെറ്റുകൾക്കിടയിൽ ഒറ്റപ്പെട്ടുപോവുന്ന മനുഷ്യൻ. ശാസ്ത്രത്തോടുള്ള അടങ്ങാത്ത ഇഷ്ടം ഒരുവശത്ത്. താൻ സൃഷ്ടിച്ച ബോംബ് ഹിരോഷിമയിലും നാഗസാക്കിയിലും സൃഷ്ടിച്ച പ്രത്യാഘാതങ്ങൾ മറ്റൊരു വശത്ത്. ഫാഷിസത്തിനെതിരെ പോരാടിയ, കമ്യൂണിസ്റ്റ് ആശയങ്ങളെ പിന്തുണച്ച ശാസ്ത്രജ്ഞൻ അമേരിക്കക്കുവേണ്ടി ആറ്റംബോബ് സൃഷ്ടിക്കേണ്ടി വരുന്നുവെന്ന യാഥാർഥ്യം. ബോംബ് സൃഷ്ടിച്ച ആ മനുഷ്യന്റെ മനസ്സാണ് ചിത്രത്തിൽ അവതരിപ്പിക്കപ്പെടുന്നത്.ഒരു മനുഷ്യനു തന്റെ ജീവിതകാലത്ത് തിയറ്ററിൽ പോയിരുന്നു കാണാൻകഴിയുന്ന എറ്റവും മികച്ച ദൃശ്യാനുഭവമായി ഓപ്പൻഹൈമറിനെ വിശേഷിപ്പിക്കാം.