---
author: Beaumaris
categories:
- Entertainment
comment_count: 0
date: 2022-05-23 12:40:33
draft: false
image: https://cdn.boolokam.com/articles/2022/05/91516361.webp
like_count: 91497
share_count: 27997
tags:
- aparan
- Featured
- films
- innale movie
- Jayaram
- mohanlal
- p padmarajan
- Thoovanathumbikal
title: ഡേവിഡേട്ടാ.. കിങ്ഫിഷറ് ണ്ടാ? ചിൽഡ്. ?
view_count: 1481395
---

**Arun Paul Alackal** അയാൾ കസേരയിൽ ഒന്നുകൂടി നേർക്കിരുന്നു. ചിന്തകൾ പലതും നിയന്ത്രണം വിട്ട വാഹനങ്ങളെ പോലെ മനസ്സിൽ അങ്ങിങ്ങായി പാഞ്ഞു പോയ്‌കൊണ്ടിരുന്നു. ഏതോ ഇംഗ്ലീഷ് ഗാനം പതിഞ്ഞ ശബ്ദത്തിൽ ആ ബാറിന്റെ ഇരുണ്ട കോണുകളെ അല്പമെങ്കിലും ശബ്ദമുഖരിതമാക്കാൻ ശ്രമിക്കുന്നുണ്ടെങ്കിലും കലുഷിതമായ അയാളുടെ മനസ് അതൊന്നും കേൾക്കുന്നതേ ഉണ്ടായിരുന്നില്ല. ആഴത്തിൽ പതിഞ്ഞു പോയ ഗൗരിയുടെ മുഖം ആ മനസ്സിൽ നിന്നും അത്ര വേഗം മായ്ച്ചു കളയാവുന്ന ഒന്നായിരുന്നില്ല. ഇന്നവൾ ഗൗരിയല്ല, മായ ആണെന്നും വെറും മായ അല്ല, ശരത്തിന്റെ മായ ആണെന്നും അയാൾ മനസിനെ പറഞ്ഞു പഠിപ്പിച്ചു കൊണ്ടിരുന്നു. ബെയറർ മുന്നിൽ കൊണ്ടു വന്നു വച്ച ഗ്ലാസ്സിൽ മദ്യം നിശബ്ദമായി നുരഞ്ഞു കൊണ്ടിരുന്നു. ചിന്തകളിൽ നിന്നെപ്പോഴോ മോചിതനായി തിരിഞ്ഞു നോക്കിയ അയാൾ തെല്ലൊന്നമ്പരന്നു. ബാറിന്റെ കൗണ്ടറിൽ ശരത്ത് നിൽക്കുന്നു. ശരത്ത്.. അങ്ങെവിടെയോ ഉള്ള ശരത്ത് ഈ തൃശൂരിൽ, ബാറിൽ.. അതും ഒറ്റയ്ക്ക്. എന്നാൽ അതിനേക്കാളേറെ അയാളെ അമ്പരപ്പിച്ചത് ശരത്തിന്റെ മുഖത്തുണ്ടായ അപരിചിതഭാവമാണ്. നേർക്കുനേർ കണ്ണുകൾ കൂട്ടിമുട്ടിയിട്ടും പരസ്പരം ഇത് വരെ കണ്ടിട്ടില്ലാത്ത ഭാവം. &nbsp; കണ്ടു പിരിഞ്ഞിട്ട് ഒരാഴ്ച്ച തികയുന്നതിന് മുൻപേ ശരത്ത് മറന്നു പോകുന്ന മുഖമല്ല തന്റേത് എന്ന് അയാൾക്കുറപ്പായിരുന്നു. മഞ്ഞു വീണു തുടങ്ങിയിരുന്ന ആ മലയടിവാരത്തിലെ വീട്ടിൽ വച്ച് താൻ പൊടുന്നനെ തിരിച്ചിറങ്ങിയപ്പോഴുള്ള ശരത്തിന്റെ മുഖഭാവം, തന്നെ അത്ര വേഗം മറക്കില്ല എന്ന് അയാളെ ഓർമപ്പെടുത്തി. പെട്ടന്ന് തോന്നിയ എന്തോ ഓരോർമയിൽ അയാൾ കസേരയിൽ നിന്ന് എഴുന്നേറ്റു. കയ്യിലിരുന്ന പേനയുടെ പിൻഭാഗം കൊണ്ട് കൗണ്ടറിന്റെ ടേബിളിൽ അലസമായി കുത്തി ശബ്ദമുണ്ടാക്കിക്കൊണ്ടിരുന്ന ശരത്തിന്റെ ചുമലിൽ അയാൾ പതിയെ തന്റെ കൈയമർത്തി. ശരത്ത് പെട്ടന്ന് ഒന്ന് ഞെട്ടിയത് പോലെ തിരിഞ്ഞു നോക്കി. "ശരത്ത് എന്നെ ഇത്ര പെട്ടന്ന് മറന്നോ!?" ചോദിക്കുമ്പോൾ അയാളുടെ ശബ്ദം വല്ലാതെ ഉറച്ചിരുന്നു. ശരത്തിന്റെ കണ്ണുകളിൽ ഒരു ഭയം കലർന്ന അപരിചിതത്വം അയാൾ കണ്ടു. "ശരത്തോ? സോറി നിങ്ങൾക്കാളു മാറി കേട്ടോ.. അയാം വിശ്വനാഥൻ." വലതു കൈ ഒരു ഹസ്തദാനത്തിനായി നീട്ടിക്കൊണ്ട് അയാൾ പറഞ്ഞു. അയാൾക്ക് സംഗതി മനസിലായില്ല. അയാളുടെ മുഖത്ത് ഒരു സംശയഭാവം പൊടുന്നനെ കൂടു കൂട്ടി. അത് മനസിലാക്കിക്കൊണ്ടെന്നോണം ശരത്ത്, അല്ല വിശ്വനാഥൻ കൂട്ടിച്ചേർത്തു. &nbsp; ![](https://cdn.boolokam.com/articles/2022/05/91516361.webp) "എന്റെ ഇതേ മുഖമുള്ള ഒരാൾ ഈ സിറ്റിയിലുണ്ട്. ഞാനും അയാൾക്ക് പുറകെയാണ്. നിങ്ങൾ ഉദ്ദേശിച്ച ശരത്തല്ല ഞാൻ. അയാം വിശ്വനാഥൻ. ഇവിടെ ഫീനിക്സ് എക്സ്‌പോർട്ടിങ്ങ്‌ കമ്പനിയിലെ സ്റ്റാഫാണ്." അയാൾക്കത് വിശ്വസിക്കാനായില്ല. "അപ്പൊൾ ഗൗരി.. അല്ല മായയുടെ? ഹോസ്പിറ്റൽ മാനേജർ ശരത്ത്!?" "സോറി.. ഞാനല്ല. നോക്കൂ മിസ്റ്റർ.. എന്റെ അപരനെ കൊണ്ട് ഞാനേ വല്ലാതെ പൊറുതിമുട്ടിയിരിക്കുകയാണ്. നിങ്ങളുദ്ദേശിക്കുന്ന ശരത്ത് ആരാണെന്നു പോലും എനിക്കറിയില്ല. ഒരു പക്ഷെ അയാൾ.. ആ അതെന്റെ വിഷയമല്ലല്ലോ.. സോറി." ആ ഉത്തരം അയാൾക്ക് തൃപ്തിയായില്ല. അയാൾ വിശ്വനാഥന് മുന്നിലുള്ള മറ്റൊരു സീറ്റിലേക്ക് ചെന്നിരുന്നു. തന്നെ നോക്കി പെട്ടന്ന് അലമാരയിൽ അടുക്കി വച്ചിരിക്കുന്ന മദ്യക്കുപ്പികളിലേക്ക് നോട്ടം മാറ്റിയ വിശ്വനാഥനോടായി അയാൾ പറഞ്ഞു. "ബുദ്ധിമുട്ടിക്കുന്നതിൽ ക്ഷമിക്കണം. എനിക്ക് പരിചയമുള്ള ഒരാളാണെന്ന് കരുതിയതു കൊണ്ടാണ്. സോറി.. താങ്കളെ പോലെ ഒരാളുണ്ടെന്ന് പറഞ്ഞത്?" വിശ്വനാഥന്റെ മുഖത്ത് അല്പം ദേഷ്യം കലർന്ന നീരസം വന്നു കയറി. &nbsp; ![](https://cdn.boolokam.com/articles/2022/05/67668360.webp) "നോക്കൂ മിസ്റ്റർ.. ഞാൻ ഈ സിറ്റിയിലെത്തിയിട്ട് അധിക നാളുകൾ ആയിട്ടില്ല. ഇത്ര സമയം കൊണ്ട് തന്നെ എനിക്ക് നല്ല രീതിയിൽ പ്രശ്നങ്ങൾ സംഭവിച്ചു കൊണ്ടിരിക്കുകയാണ്. എന്റെ അതെ മുഖമുണ്ടെന്ന് പറയപ്പെടുന്ന ഒരാൾ കാരണം ഞാൻ ഇവിടെ ജീവിക്കാൻ തന്നെ ഭയപ്പെട്ടിരിക്കുകയാണ്. നിങ്ങൾ അന്വേഷിച്ച ശരത്ത് അയാൾ ആയിരിക്കുമെന്ന് ഞാൻ പറയുന്നില്ല. ഇനി അയാൾ നിങ്ങളുടെ സുഹൃത്ത് വല്ലതും ആണെങ്കിൽ അതും മതി വേറെ പ്രശ്നങ്ങൾ ഉണ്ടാകാൻ. സോ എന്നെ ഒന്ന് ഒഴിവാക്കൂ പ്ലീസ്." അയാളുടെ മനസ്സിൽ എന്തൊക്കയോ അരുതാത്ത ചിന്തകൾ കയറിക്കൂടി. "ഈ പറഞ്ഞയാൾ എന്റെയും സുഹൃത്ത് ഒന്നും അല്ല. പക്ഷെ മറ്റൊരു രീതിയിൽ എനിക്കയാളെ പരിചയപ്പെടേണ്ടി വന്നിട്ടുണ്ട്, എനിക്കങ്ങേയറ്റം വേണ്ടപ്പെട്ട ഒരാളുടെ വിഷയത്തിൽ. കണ്ടാൽ നിങ്ങളെ പോലെ തന്നെയാണ്. ഒട്ടും വ്യത്യാസമില്ലാത്ത മുഖം. ബുദ്ധിമുട്ടാവില്ലങ്കിൽ അയാളെ പറ്റി നിങ്ങൾക്കറിയാവുന്ന കാര്യങ്ങൾ പറയാമോ? മിസ്റ്റർ വിശ്വനാഥൻ തിരക്കിലല്ലെങ്കിൽ?" വിശ്വനാഥന്റെ ഭാവം മാറി. നീരസത്തിൽ നിന്നും സംശയത്തിലേക്ക് അയാളുടെ മുഖം വഴുതിവീണു. മുഖമൊന്ന് കുനിച്ച് എന്തോ ആലോചിക്കുന്നത് പോലെ അയാളൊന്ന് കൂനിയിരുന്നു. പിന്നീട് എന്തോ ഉറപ്പിച്ചതു പോലെ അല്പം നിവർന്നിരുന്ന് അയാൾ സംസാരിച്ചു. &nbsp; ![](https://cdn.boolokam.com/articles/2022/05/jyjyyjy-1.png) "കുറെ നാൾ ശ്രമിച്ചിട്ടാണ് എനിക്കിപ്പോഴുള്ള ഈ ജോലി ലഭിക്കുന്നത്. സിറ്റിയിൽ എത്തി ജീവിതം തുടങ്ങിയപ്പോഴാണ് എന്റെ അതെ രൂപമുള്ള ഒരാൾ ഇവിടെ ഉണ്ടെന്നും പുള്ളി ഒരു ക്രിമിനൽ കൂടിയാണെന്നും മനസിലാകുന്നത്. പലപല പേരുകളിൽ പല പല വിക്രസും തട്ടിപ്പുകളുമായി നടക്കുകയാണ് കക്ഷിയുടെ പ്രധാന പണി. പോലീസ് സ്റ്റേഷനിൽ വരെ എനിക്ക് കിടക്കേണ്ടി വന്നിട്ടുണ്ട് തെറ്റിദ്ധാരണയുടെ പുറത്ത്. പക്ഷെ സ്ഥലം എസ്.ഐ എന്റെ പഴയൊരു ഫ്രണ്ടായത് കൊണ്ട് പ്രശ്‌നം അധികം വഷളാകാതെ നോക്കാൻ പറ്റി. ഇത്രയും സാമ്യം ഞങ്ങൾ തമ്മിൽ ഉണ്ടെങ്കിൽ ഒന്നറിയണമല്ലോ എന്നാലോചിച്ചാണ് ഞാനും നടക്കുന്നത്. കണ്ടു മുട്ടിയാൽ ഒന്നു പറയാമല്ലോ, ആശാനേ എന്റെ ജീവിതം കളയല്ലേ ന്ന്. അറ്റ കൈക്ക് സ്വന്തം അച്ഛന്റെ പഴയ വല്ല മിസ്റ്റേക്കും ആണോ കക്ഷി എന്നറിയാൻ ഇരിക്കുവാണ് ഞാൻ. അതിനാണ് ഒരു കുപ്പിയൊക്കെ വാങ്ങികൊടുത്ത് അച്ഛനെക്കൊണ്ട് തുറന്നു സംസാരിപ്പിക്കാം എന്ന് കരുതിയത്. ഓ.. അയാം സോറി.. എന്റെ പ്രശ്നങ്ങൾ പറയാൻ ആളെ കിട്ടിയപ്പോ ഞാൻ കാട് കേറി പോയി.. അല്ല, നിങ്ങൾടെ പേര് പറഞ്ഞില്ലല്ലോ?" "നരേന്ദ്രൻ.. ഡോക്ടർ നരേന്ദ്രൻ." എന്തോ തീരുമാനിച്ചുറപ്പിച്ചത് പോലെ നരേന്ദ്രൻ പെട്ടന്നെഴുന്നേറ്റു. "താങ്ക്യു വിശ്വനാഥൻ.. നമ്മുക്ക് പിന്നീടെപ്പോഴെങ്കിലും കാണാം." &nbsp; ![](https://cdn.boolokam.com/articles/2022/05/wfwwfwwff.jpg) നന്ദിസൂചകമായി തന്റെ കൈ വിശ്വനാഥന്റെ ചുമലിൽ ഒന്നമർത്തിയതിന് ശേഷം നരേന്ദ്രൻ ഉറച്ച കാൽവെയ്പ്പുകളുമായി നടന്നകന്നു. അപ്പോഴവിടെ സംഭവിച്ചതിന്റെ പൂർണമായ ചിത്രം മനസിലാക്കാതെ വിശ്വനാഥൻ ബെയറർ കൊണ്ട് വന്നു നീട്ടിയ മക്ഡവൽ പൊതിയും കൈയ്യിൽ വാങ്ങി കുഴങ്ങി നിന്നു. അയാളുടെ ചിന്തകളെ ഉണർത്തിക്കൊണ്ട് തൊട്ടപ്പുറെയുള്ള കസേരയിലിരുന്ന യുവാവ് ബെയററോട് ഉറക്കെ ചോദിക്കുന്നത് കേട്ടു. "ഡേവിഡേട്ടാ.. കിങ്ഫിഷറ് ണ്ടാ? ചിൽഡ്.?" ഏറ്റവും പ്രിയപ്പെട്ട ചലചിത്രകാരന്, ലഹരിയും പ്രചോദനവും ആയ സംവിധായകന് ജന്മദിനത്തിന്റെ ഓർമപ്പൂക്കൾ.