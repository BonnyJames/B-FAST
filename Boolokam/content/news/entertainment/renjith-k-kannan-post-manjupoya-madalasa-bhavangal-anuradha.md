---
author: Beaumaris
categories:
- Entertainment
comment_count: 0
date: 2023-06-14 14:57:23
draft: false
image: https://cdn.boolokam.com/articles/2023/06/dqqqqqwwwww-673x1024.jpg
like_count: 59273
share_count: 26816
tags:
- anuradha
- anuradha actress
- Featured
- Renjith K Kannan
title: മാഞ്ഞുപോയ മദാലസഭാവങ്ങൾ - 2 - അനുരാധ
view_count: 1953562
---

**മാഞ്ഞുപോയ മദാലസഭാവങ്ങൾ - 2** **Renjith K Kannan** തമിഴ്നാട്ടിലെ ഒരു ഗ്രാമത്തിൽ കൂട്ടുകാരോടൊത്ത് പട്ടം പറത്തിയും ഒളിച്ചു കളിച്ചും സന്ധ്യാനേരത്ത് ഭജനമഠത്തിൽ പ്രസാദമായി കിട്ടുന്ന മധുരത്തിനുമായി ഓടി നടന്ന മെലിഞ്ഞ് നീണ്ട് ഇരുണ്ട നിറമുള്ള ഒരു പെൺകുട്ടി.നടി ശാരദയ്ക്ക് കേശാലങ്കാരം ചെയ്യുന്ന സരോജാദേവിയുടെ മകൾ സുലോചന ! അവളെ ഒരാൺകുട്ടിയെ പോലെയാണ് അമ്മ വളർത്തിയത്.നൃത്തത്തിനുപുറമെ, കരാട്ടെ പോലുള്ള ആയോധനകലകളിലും മോട്ടോർസൈക്കിൾ കൈകാര്യം ചെയ്യുന്നതിലും നിപുണയായിരുന്നു കൊച്ചുസുലോചന! [](https://cdn.boolokam.com/articles/2023/06/dssdd.jpg)സംവിധായകൻ കെ ജി ജോർജ്ജ് ഒരിക്കൽ കാണാനിടയായതാണ് അവളുടെ പിന്നീടുള്ള സംഭവബഹുലമായ സിനിമയെ വെല്ലുന്ന ജീവിതാനുഭവങ്ങളുടെ തുടക്കം.സുലോചനയെ കെജി ജോർജ്ജ് മിനി എന്നാണാദ്യം വിളിച്ചത്.പിന്നീട് ''ഇനി അവൾ ഉറങ്ങട്ടെ' എന്ന തൻെറ പുതിയ ചിത്രത്തിലെ കൗമാരക്കാരിയായ ആ നായികയ്ക്ക് അനുരാധ എന്ന പേര് നൽകി. ഗംഭീരമായ സിനിമാപ്രവേശം! തിരക്കേറിയ നാളുകളുടെ തുടക്കം..! അതിനിടയിൽ നടി ഷീലയുടെ ശുപാർശയോടെ തമിഴിലും അരങ്ങേറി. മുപ്പതോളം ചിത്രങ്ങളില്‍ മികച്ച വേഷങ്ങൾ! ഹരിഹരൻെറ ''എവിടെയോ ഒരു ശത്രു'' എന്ന ചിത്രത്തിലേക്ക് വ്യത്യസ്തമായ ഒരു വേഷം ചെയ്യാൻ അനുരാധയ്ക്ക് അവസരം കിട്ടിയത് മറ്റൊരു വഴിത്തിരിവായി. സാങ്കേതികകാരണങ്ങളാൽ ആ ചിത്രം റിലീസായില്ല. ആ ചിത്രം പുറത്തിറങ്ങിയിരുന്നെങ്കിൽ അനുരാധയുടെ ജാതകം തന്നെ വേറൊന്നായേനെ!! അനുരാധയുടെ പ്രകടനം കണ്ടിഷ്ടപ്പെട്ട് എവിടെയോ ഒരു ശത്രുവിൻെറ ഛായാഗ്രാഹകൻ ആയിരുന്ന ജെ.വില്യംസ് സംവിധാനം ചെയ്ത ''കാളിയമർദ്ദനം''എന്ന ചിത്രത്തിൽ നൽകിയ നർത്തകി വേഷം ഹിറ്റായി.പിന്നീട് തുടരെ കാബറെ നർത്തകി വേഷങ്ങൾ....! [![](https://cdn.boolokam.com/articles/2023/06/dqqqqqwwwww-673x1024.jpg)](https://cdn.boolokam.com/articles/2023/06/dqqqqqwwwww.jpg)യുവാക്കളുടെ ഹരമായി മാറാൻ അധികദിനങ്ങൾ വേണ്ടി വന്നില്ല. ഹിന്ദിയിലും തമിഴിലും തെലുങ്കിലും മലയാളത്തിലും കന്നഡയിലുമായി അഞ്ഞൂറിലേറെ ചിത്രങ്ങൾ...! സമകാലീനയായ സിൽക് സ്മിതയുടെ വിജയം തന്നെയായിരുന്നു അനുരാധയ്ക്ക് ക്ലബ്ബ് ഡാൻസർ വേഷം ചെയ്യാൻ പ്രചോദനമായത്. ഏതു മേഖലയിലായാലും ഒന്നാമതാവുക എന്നതായിരുന്നു അവളുടെ നയം..! ആക്ഷൻ ഗ്ലാമർ ചിത്രങ്ങളില്‍ ഒഴിച്ചുകൂടാനാവാത്ത സാന്നിദ്ധ്യമായി അനുരാധ ! സംഘട്ടനരംഗങ്ങളിൽ ഡ്യൂപ് ഇല്ലാതെ അഭിനയിച്ച് പ്രേക്ഷകരെ ഞെട്ടിച്ചു.നല്ല ഉയരവും വണ്ണവുമുള്ള മാദകഭാവം തുടിക്കുന്ന ആ സുന്ദരിയെത്തേടി നിരവധി അവസരങ്ങൾ വന്നുകൊണ്ടിരിക്കെ തന്നെ വിവാഹവും കഴിഞ്ഞു.കൊറിയോഗ്രാഫറായിരുന്ന സതീഷ് കുമാറിനെയായിരുന്നു അനുരാധ പ്രണയിച്ച് വിവാഹം ചെയ്തത്.തിരക്ക് പിടിച്ച അഭിനയജീവിതവും പ്രേമപൂർണ്ണമായ ദാമ്പത്യജീവിതവും ...!സ്വർഗതുല്യമായ അനുഭവത്തിലൂടെ കടന്നുപോയ ആ നാളുകളിൽ രണ്ട് മക്കളെയും അവൾ പ്രസവിച്ചു. ആനന്ദാഘോഷങ്ങൾ കൂടുതല്‍ നാൾ നീണ്ടുനിൽക്കാൻ വിധി അനുവദിച്ചില്ല.സതീഷ്കുമാർ ഒരു ബൈക്കപകടത്തിൽപ്പെട്ട് തലച്ചോറിനേറ്റ ക്ഷതം മൂലം കിടപ്പിലായതും തൻെറ പ്രിയപ്പെട്ട അമ്മ മരിച്ചതും അനുരാധയെ തളർത്തി.തിരക്കുകളെല്ലാം മാറ്റിവെച്ച് കൊച്ചുകുഞ്ഞിനെയെന്നവണ്ണം ഭർത്താവിനെ അവൾ പരിചരിച്ചു.തനിക്കിപ്പോൾ മൂന്നുമക്കളാണെന്ന് നോവിനിടയിലും അവൾ കളി പറഞ്ഞു.സിനിമയിൽ നിന്നും തത്കാലം മാറിനിന്നുവെങ്കിലും മകൾ അഭിനയശ്രീ സിനിമാലോകത്തേക്ക് അരങ്ങേറി,തെലുങ്കിലെ തിരക്കേറിയ താരമായത് അനുരാധയ്ക്ക് തെല്ലൊരാശ്വാസമായി. [![](https://cdn.boolokam.com/articles/2023/06/f233.jpg)](https://cdn.boolokam.com/articles/2023/06/f233.jpg)പരിക്ക് ഭേദമായി ജീവിതത്തിലേക്ക് തിരിച്ചുവരും എന്ന തോന്നൽ നൽകിയേടത്ത് നിന്നും പൊടുന്നനെ ഹൃദയാഘാതം മൂലം സതീഷ് കുമാർ മരിച്ചത് അവൾക്ക് താങ്ങാനാവാത്തതായിരുന്നു.അഭിനയവും നൃത്തവും ജീവശ്വാസമായിരുന്ന അവൾ സിനിമാലോകത്തേക്ക് തിരികെയെത്തി.തമിഴ് ടെലിവിഷൻ സീരിയൽ രംഗത്ത് ഇന്നും സജീവമായിത്തുടരുകയാണ് ഒരു യുവതലമുറയെ മുഴുവന്‍ വികാരാവേശത്താൽ ജ്വലിപ്പിച്ച ആ സുന്ദരി.പ്രഭാതം ചുവന്നതെരുവിൽ,തെരുവ് നർത്തകി ,അഗ്നിച്ചിറകുള്ള തുമ്പി,കരാട്ടെ ഗേൾസ്,രാജവെമ്പാല ,കരിനാഗം,ഭീകരൻ,കുരിശുയുദ്ധം,ഈ നൂറ്റാണ്ടിലെ മഹാരോഗം, പെൺസിംഹം, കാബറെ ഡാൻസർ,, റെയിൽവെ ക്രോസ്,പൗർണ്ണമി രാവിൽ,ചോരയ്ക്ക് ചോര,റിവഞ്ച് ...എന്നിവഅനുരാധയുടെ പ്രധാനചിത്രങ്ങളില്‍ ചിലതാണ്.