---
author: Beaumaris
categories:
- Entertainment
comment_count: 0
date: 2023-05-22 06:19:22
draft: false
image: ''
like_count: 72103
share_count: 25732
tags:
- kathal movie netflix
- Netflix
- rajpal yadav
- Sanya Malhotra
- Vijay Raaz
title: ഒരു ചക്ക മോഷണത്തിന്റെ പിന്നിലെ ദുരൂഹതയുടെ ചുരുളഴിക്കുന്ന കഥ
view_count: 1686325
---

**Vani Jayate** ഒരു ചക്ക മോഷണത്തിന്റെ പിന്നിലെ ദുരൂഹതയുടെ ചുരുളഴിക്കുന്ന കഥ. സാന്യ മൽഹോത്രയെ നായികയാക്കി യശോവർദ്ധൻ മിശ്ര അണിയിച്ചൊരുക്കി നെറ്ഫ്ലിക്സിൽ ഇക്കഴിഞ്ഞ വാരാന്ത്യം മുതൽ സ്ട്രീം ചെയ്യുന്ന സിനിമയാണ് ഘട്ടൽ. ഏക്താ കപ്പൂറിന്റെ ബാലാജി ടെലിഫിലിംസ്‌ ആണ് നിർമ്മാതാക്കൾ. മികച്ച കഥാപാത്രങ്ങളും, അവയ്ക്ക് തികച്ചും അനുയോജ്യരായ കാസ്റ്റിംഗും, മനോഹരമായ നർമ്മ മുഹൂർത്തങ്ങളും ഒക്കെയുണ്ടെങ്കിലും ഘട്ടൽ നമ്മളോട് പറയാനുദ്ദേശിക്കുന്നതും വളരെ ഫലപ്രദമായി പറഞ്ഞു വെയ്ക്കുന്നതുമായ കാര്യങ്ങൾ അത്ര തമാശയല്ല. ഗൗരവമേറിയ വിഷയങ്ങളെ നർമ്മത്തിൽ പൊതിഞ്ഞു കൊണ്ട് പറയുമ്പോൾ ചിരിപ്പിക്കുന്നത് പോലെത്തന്നെ ചിന്തിപ്പിക്കുകയും ചെയ്യും മഹിമ ബാസോറും സംഘവും. ബുന്ദേൽഖണ്ഡിന്റെ ഭൂമികയിൽ നിന്നുകൊണ്ടാണ് കഥ പറയുന്നത്. ജാതീയതയും, അസമത്വവും, സ്ത്രീ ശാക്തീകരണവും, മനുഷ്യക്കടത്തും, രാഷ്ട്രീയക്കാർ നടത്തുന്ന പോലീസ് അടക്കമുള്ള സംവിധാനങ്ങളുടെ ദുരുപയോഗവും അടക്കം നിരവധി വിഷയങ്ങൾ ഈ കൊച്ചു സിനിമ കൈകാര്യം ചെയ്യുന്നുണ്ട്. എന്നാൽ അത് ഒട്ടും പ്രീച്ചി ആവാതെ രസകരമായ ഒരു ആഖ്യാനത്തോട് ചേർത്ത് പിടിച്ചു പ്രേക്ഷർക്ക് പകർന്ന് നൽകുകയാണ് ചെയ്യുന്നത്. [](https://cdn.boolokam.com/articles/2023/05/22.jpg)അതിശക്തനായ ഒരു പ്രാദേശിക എംഎൽഎയുടെ വീട്ടുമുറ്റത്ത് നിന്നിരുന്ന രണ്ടു ചക്കകൾ മോഷണം പോയത് അന്വേഷിക്കാൻ ഒരു പ്രദേശത്തെ പോലീസ് സംവിധാനത്തെ മുഴുവൻ സമ്മർദ്ധത്തിലാക്കുന്നതും, എന്നാൽ അയാൾക്ക് അളക്കാവുന്നതിലും എത്രയോ സ്മാർട്ട് ആയ ഒരു പോലീസ് ഉദ്യോഗസ്ഥയുടെ മനസ്സാന്നിദ്ധ്യവും അർപ്പണബോധവും കൊണ്ട് ഒടുവിൽ ആ അന്വേഷണം ചെന്നെത്തുന്ന മറ്റൊരു തലവുമാണ് ഘട്ടൽ പറയുന്നത്. തൊണ്ണൂറുകളിലെ ജൂഹി ചാവ്‌ളയുടെ സ്വാഭാവികമായ ഒരു നിഷ്കളങ്കത തുളുമ്പുന്ന ആകർഷണീയത അപ്പാടെ പകർന്ന് കിട്ടിയിട്ടുണ്ട് സാന്യ മൽഹോത്രയ്ക്ക്. അതെ സമയം പറയേണ്ട കാര്യങ്ങൾ പറയേണ്ടവരോട് പറയേണ്ട സമയത്ത് പറയേണ്ട പോലെ പറയാനും, കഴിവും ആർജ്ജവവുമുള്ള മഹിമ ബസോർ ആവുമ്പോൾ ആ ഒരു ചാം അവരെ കൂടുതൽ സഹായിച്ചിട്ടുണ്ട്. അവരുടെ ടീമിലെ മറ്റുള്ള പോലീസുകാരുടെ കാസ്റ്റിംഗും നന്നായിട്ടുണ്ട്. എംഎൽഎ പച്ചോറിയ ആയി വിജയ് റാസും അവസാനത്തെ ഭാഗത്ത് മുഖം കാട്ടുന്ന ഗുലാബ് സേത്തിന്റെ വേഷത്തിൽ രഘുവീർ യാദവും, പിന്നെ കുറേക്കാലത്തിന് ശേഷം തന്റെ പഴയ ഫോമിനെ കവച്ചു വെയ്ക്കുന്ന രീതിയിൽ അനുജ് സാങ്‌വി എന്ന ലോക്കൽ റിപ്പോർട്ടറായി രാജ്പാൽ യാദവും ഒഴികെയുള്ള ആരും അത്ര കണ്ടു പഴകിയ മുഖങ്ങളല്ല. പല രംഗങ്ങളിലും പൊട്ടിച്ചിരി ഉണർത്തുന്ന പ്രകടനങ്ങൾ ആണ് ഓരോരുത്തരും കാഴ്‌ച വെയ്ക്കുന്നത്. കുറച്ചു ചിരിയും കൂടുതൽ ചിന്തയും ചേർന്ന് കാണാവുന്ന ഒരു കൊച്ചു സിനിമയാണ് ഘട്ടൽ. നെറ്റ്ഫ്ലിക്സിൽ സ്ട്രീം ചെയ്യുന്നുണ്ട്. https://youtu.be/Wkqp8bs3Bro