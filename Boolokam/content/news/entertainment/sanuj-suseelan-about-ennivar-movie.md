---
author: Beaumaris
categories:
- Entertainment
comment_count: 0
date: 2023-10-07 08:12:40
draft: false
image: https://cdn.boolokam.com/articles/2023/10/df.jpg
like_count: 27443
share_count: 25614
tags:
- ennivar movie
- Sanuj Suseelan
- sidhartha siva
title: മലയാളത്തിൽ വന്ന ഏറ്റവും മികച്ച രാഷ്ട്രീയ ചിത്രങ്ങളിലൊന്നാണ് ഈ സിനിമ, ഇതിന്റെ
  പേര് തന്നെ ശ്രദ്ധിക്കൂ...
view_count: 1091563
---

**Sanuj Suseelan** മഞ്ഞ വെളിച്ചത്തിൽ കുളിച്ചു നിൽക്കുന്ന വിജനമായ ഒരു റോഡിലൂടെ രാത്രി സകല ശക്തിയുമെടുത്ത് ഓടി രക്ഷപ്പെടുന്ന മൂന്നു നാല് ചെറുപ്പക്കാരിൽ നിന്നാണ് ഈ സിനിമ ആരംഭിക്കുന്നത്. ഒരു രാഷ്ട്രീയ സംഘട്ടനത്തിൽ പെട്ട അവർ രക്ഷപ്പെട്ടോടുകയാണ്. കുറച്ചു നാല് ഒളിച്ചു താമസിക്കാൻ അവരുടെ സംഘടന കട്ടിൽ ഒരു ഒളിത്താവളമൊരുക്കുന്നു. സംഘടനയ്ക്ക് വേണ്ടി ജീവൻ കളഞ്ഞും പോരാടുന്നവരാണ് അവർ. പാർട്ടിയിലെ നേതാവായ ദാസേട്ടനും അവരോടൊപ്പമുണ്ട്. തങ്ങൾ ചെയ്യുന്നത് സമൂഹത്തിന്റെ മുന്നിൽ ചിലപ്പോൾ തെറ്റാണെങ്കിലും പ്രത്യയശാസ്ത്രപരമായി അങ്ങനെയല്ലെന്നും അതുകൊണ്ടാണല്ലോ പാർട്ടി ഇതൊക്കെ ചെയ്യിക്കുന്നതെന്നും അവർ ഗാഢമായി വിശ്വസിക്കുന്നു. മാത്രമല്ല പാർട്ടി എന്ന് വിളിക്കപ്പെടുന്ന സിസ്റ്റം ഇങ്ങനെയൊക്കെയാണ് പ്രവർത്തിക്കുന്നത് എന്ന് ദാസേട്ടനും അവരെ എപ്പോളും ഓർമിപ്പിക്കുന്നുണ്ട്. ദിവസങ്ങൾ കഴിയുംതോറും ദാസേട്ടൻ ഉദ്ദേശിക്കുന്ന സിസ്റ്റം എന്താണെന്നും സിസ്റ്റം എപ്പോളും ശരിയായി തന്നെയാണോ തീരുമാനങ്ങളെടുക്കുന്നത് എന്നും അവർക്ക് ഒരു സ്വയം വിമർശനം ഉണ്ടാവുന്നു. ചോദ്യങ്ങളായി അത് പുറത്തു വരുന്നു. സമൂഹമായാലും സംഘടനയായാലും സിസ്റ്റം എന്ന ഓമനപ്പേരിൽ വിളിക്കുന്ന സംവിധാനം തങ്ങളെയും വിഴുങ്ങാൻ കെൽപ്പുള്ള ദംഷ്ട്രകൾ ഒളിപ്പിച്ചു വച്ചിട്ടുണ്ട് എന്ന് അവർ തിരിച്ചറിയുന്നിടത്ത് സിനിമ അവസാനിക്കുന്നു. അവർക്ക് മാത്രമല്ല സിനിമ കണ്ടുകൊണ്ടിരിക്കുന്ന പ്രേക്ഷകനും ഒരു ഞെട്ടൽ നൽകിക്കൊണ്ടാണ് ആ വെളിപാടുണ്ടാവുന്നത്. ![](https://cdn.boolokam.com/articles/2023/10/df.jpg)രണ്ടായിരത്തി ഇരുപത്തിലെ സംസ്ഥാന ചലച്ചിത്ര അവാർഡിൽ ഏറ്റവും മികച്ച സംവിധായകനുള്ള അവാർഡ് സിദ്ധാർത്ഥ ശിവയ്ക്ക് നേടിക്കൊടുത്ത ചിത്രമാണ് "എന്നിവർ". പരിമിതമായ സൗകര്യങ്ങൾ ഉപയോഗിച്ച് നിർമിക്കപ്പെട്ട ഈ ചിത്രം പക്ഷെ അതിന്റെ കലാപരമായ ഗുണനിലവാരത്തിൽ ഒരിടത്തും കോംപ്രമൈസ് ചെയ്തിട്ടില്ല. ബിനു പപ്പു , ജിയോ ബേബി, സുധീഷ്, സർജാനോ ഖാലിദ് എന്നിവർ ഒഴികെ ബാക്കിയുള്ളവരെല്ലാം പുതുമുഖങ്ങളാണ്. ദാസേട്ടനായുള്ള സുധീഷിന്റെ പ്രകടനം ഏറ്റവും നല്ല സഹനടനുള്ള അവാർഡ് നേടിയതിൽ അത്ഭുതമില്ല. മറ്റുള്ളവരെക്കുറിച്ചും പറയാനുണ്ട്. പക്ഷെ നിർഭാഗ്യവശാൽ ആരുടെയും പേരറിയില്ല. ![](https://cdn.boolokam.com/articles/2023/10/dqdqdf.webp)എല്ലാവരും വളരെ നന്നായി അവരവരുടെ വേഷങ്ങൾ ചെയ്തിട്ടുണ്ട്. ജിയോ ബേബി എന്ന സംവിധായകനെക്കാൾ എനിക്കിഷ്ടം ജിയോ ബേബി എന്ന നടനെയാണ്. ഉഗ്രനൊരു നടനാണ് അദ്ദേഹം. ക്യാമറയും സൗണ്ടും കൊണ്ടുള്ള ഒരു കളികളും ഈ ചിത്രത്തിൽ ഉപയോഗിച്ചിട്ടില്ല. ഇതൊന്നുമില്ലാതെയും പ്രേക്ഷകനെ പിടിച്ചുകുലുക്കാം, അവനെക്കൊണ്ട് ചിന്തിപ്പിക്കാം എന്ന് സിദ്ധാർത്ഥ ശിവ സിമ്പിളായി കാണിച്ചുതന്നിട്ടുണ്ട്. അച്ഛന്റെ ലെഗസി അതേരീതിയിൽ കൊണ്ടുപോകുന്നയാൾ എന്നുള്ള സിദ്ധാർത്ഥിന്റെ ഖ്യാതി നീണ്ട കാലം നിലനിൽക്കട്ടെ എന്ന് ആശംസിക്കുന്നു. [embed]https://youtu.be/ViW7SXI_RGE[/embed] കഴിഞ്ഞ കുറെ വർഷങ്ങളിൽ മലയാളത്തിൽ വന്ന ഏറ്റവും മികച്ച രാഷ്ട്രീയ ചിത്രങ്ങളിലൊന്നാണ് ഈ സിനിമ. ഇതിന്റെ പേര് തന്നെ ശ്രദ്ധിക്കൂ. പത്രവാർത്തകളിൽ ഇതുപോലുള്ള സംഭവങ്ങൾ റിപ്പോർട്ട് ചെയ്യപ്പെടുമ്പോൾ അതിലെ പ്രതികളുടെ പേര് കൊടുക്കുന്നത് കണ്ടിട്ടില്ലേ . ശിവൻ , ജോസ് , മിഥുൻ "എന്നിവർ" പ്രതികളായും .. എന്ന മട്ടിൽ. അതുപോലെ തന്നെയാണ് ഇതിലെ പ്രയോഗവും. സിസ്റ്റം എന്ന് വിളിക്കപ്പെടുന്ന യന്ത്രത്തിന് ഇവരൊക്കെ എക്സ് അല്ലെങ്കിൽ വൈ മാത്രമാണ്. ആ സിസ്റ്റം ചലിപ്പിക്കുന്നവർക്ക് അത് സ്മൂത്തായി ഓടിച്ചുകൊണ്ടു പോകാനുള്ള ഇന്ധനവും എണ്ണയും മാത്രമാണ് അവരൊക്കെയും. ഈ സിനിമയിൽ ഒരു സംഘടനയുടെയും പേരോ കൊടിയോ നിറമോ ഒന്നും കാണിക്കുന്നില്ല. നിഷ്പക്ഷമായി നില്ക്കാൻ ആദ്യന്തം സിനിമ ശ്രമിച്ചിട്ടുണ്ട് . ഏതു പാർട്ടിയായാലും പ്രത്യയശാസ്ത്രമായാലും കരുക്കളാക്കപ്പെടുന്ന നിരപരാധികളുടെ കഥ പറയാൻ ശ്രമിക്കുന്ന ഈ സിനിമയ്ക്കും അരാഷ്ട്രീയ ചിത്രമെന്ന ലേബൽ ചാർത്തിക്കിട്ടാൻ ചാൻസുണ്ട്. സൈന പ്ളേയിലാണ് ഈ സിനിമ റിലീസ് ചെയ്തിരിക്കുന്നത്. ഒരു മാസത്തേക്കുള്ള സബ്‌സ്‌ക്രിപ്‌ഷൻ എടുത്തു കണ്ടാലും മുതലാവും. വാൽ : ഏതു പാർട്ടി എന്ന് വ്യക്തമായി പറഞ്ഞില്ലെങ്കിലും സിനിമയിലുടനീളം അതേതു പാർട്ടിയാണെന്നത് ഓട്ടോമാറ്റിക് ആയി നിങ്ങളുടെ മനസ്സിലേക്ക് വരാതിരിക്കില്ല. ജീപ്പ് കഴിഞ്ഞാൽ പിന്നെ ഇതിൽ കാണിക്കുന്നത് ഇന്നോവകളാണ്. ചിന്തിച്ചാൽ ദൃഷ്ടാന്തമുണ്ട്