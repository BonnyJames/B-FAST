---
author: Beaumaris
categories:
- Entertainment
comment_count: 0
date: 2022-08-18 13:11:44
draft: false
image: https://cdn.boolokam.com/articles/2022/08/fqffqff.jpeg
like_count: 49828
share_count: 13111
tags:
- Dr. Mejo Lukose
- soubin shahir
- sudani from nigeria
title: മജീദിനെ നമ്മൾ എവിടെയൊക്കെയോ കണ്ടിട്ടുണ്ടാവണം...ചിലപ്പോൾ നമ്മൾ തന്നെ ആയിരുന്നിരിക്കാം
view_count: 745156
---

**തിരിച്ചറിവുകൾ ❤️** **Dr. Mejo Lukose** ചില ബന്ധങ്ങൾ അങ്ങനെ ആണ്...രക്തബന്ധം ഒന്നും അല്ലായിരിക്കാം.. ഒരുപക്ഷേ സൗഹൃദ്ധമായിരിക്കാം..അല്ലെങ്കിൽ പ്രണയമാകാം.. അതുമല്ലെങ്കിൽ ആരെല്ലാമോ ആയിരിക്കാം... പക്ഷേ വൈകാരികമായി നമ്മളുടെ ഹൃദയത്തോട് ചേർന്നു നിൽക്കുന്ന ചില ബന്ധങ്ങൾ. സുഡാനി ഫ്രം നൈജീരിയ എന്ന സിനിമയിലെ മജീദിനെ ഞാൻ ഇഷ്ടപ്പെടുന്നതും അതുകൊണ്ടാണ്. സ്ഥിരവരുമാനം ഒന്നും ഇല്ലാത്ത പ്രാരബ്ധങ്ങൾക്ക് നടുവിൽ ജീവിതത്തിൻ്റെ രണ്ടു അറ്റവും കൂട്ടി മുട്ടിക്കാൻ ഒരു ഫുട്ബോൾ ക്ലബ് ഒക്കെ നടത്തി മുന്നോട്ട് പോകുന്ന ഒരു സാധാരണക്കാരൻ. അയാളുടെ അച്ഛൻ മരിച്ചുപോയിരുന്നു .. രണ്ടാമത് വിവാഹം ചെയ്ത അമ്മയോട് അയാൾ അധികം സംസാരിക്കാറില്ല. സ്നേഹിക്കാൻ മാത്രം അറിയുന്ന രണ്ടാനച്ഛനെ അയാള് കണ്ടില്ലെന്നും നടിച്ചു.. ക്ലബിലെ നൈജീരിയൻ കളിക്കാരൻ ആയ സാമുവേൽന് പരിക്ക് പറ്റൂന്നതും അയാളെ മജീദും കുടുംബവും അയൽക്കാരും ഒക്കെ ചേർന്ന് വീട്ടിൽ താമസിപ്പിക്കുന്നതും സിവിൽ യുദ്ധം നടക്കുന്ന ആഫ്രിക്കയിൽ ഒറ്റപ്പെട്ടുപോയ അവൻ്റെ പെങ്ങൾമാരുടെ അടുത്തേക്ക് അവനെ തിരികെ എത്തിക്കാൻ അവർ നടത്തുന്ന ശ്രമങ്ങളുമൊക്കെയാണ് ഇതിവൃത്തം. പക്ഷേ മനസ്സും കണ്ണും നിറഞ്ഞത് അവസാന രണ്ട് രംഗങ്ങളിൽ ആണ്. മതത്തിനും നിറത്തിനും രക്തത്തിനും അതിർത്തികൾക്കും മുകളിലായി ഹൃദയത്തിൻ്റെ ഒരു കോണിൽ വിരിയുന്ന ചില വൈകാരിക ബന്ധങ്ങൾ ഉണ്ട്. മജീദ് അത് തിരിച്ചറിയുന്നത് സാമുവേൽ എയർപോർട്ടിൽ വച്ച് ജേഴ്സി ഊരി നൽകുമ്പോൾ ആവണം.. ഒരുപക്ഷേ ആ നന്മ അയാളിൽ പണ്ടേ ഉണ്ടായിരുന്നിരിക്കാം.. ജീവിത സാഹചര്യങ്ങളിൽ അയാൾ അൽപ്പം പരുക്കൻ ആയി അഭിനയിച്ചു പോയതാവാം.. തിരികെ തൻ്റെ ജേഴ്സി ഊരി നൽകി അയാള് ആ വേലികെട്ടുകൾക്ക് പുറത്ത് കടക്കുന്നു. ![](https://cdn.boolokam.com/articles/2022/08/fqffqff.jpeg)തിരികെ ഉള്ള യാത്രയിൽ മജീദ് തൻ്റെ രണ്ടാനച്ഛനെ കാണുന്നു. പിന്നിലെ മനോഹര സംഗീതത്തിന് ഒപ്പം പുഞ്ചിരി തൂകി മജീദിൻ്റെ "അസ് സലാം അലൈക്കും"... "വാ അലൈക്കും സലാം " എന്ന രണ്ടാനച്ഛൻ്റെ വൈകാരികമായ മറുപടി. ഉമ്മയെ കാണുമ്പോൾ മജീദ് അച്ഛനെ ചേർത്ത് നിർത്തുന്നു. ഉമ്മയുടെ കണ്ണുനീർ കലർന്ന ചിരിയിൽ അവർക്ക് പറയാൻ ഉണ്ടായിരുന്ന മറ്റൊരു കഥയും ഉണ്ടായിരുന്നിരിക്കാം..മജീദിനെ നമ്മൾ എവിടെയൊക്കെയോ കണ്ടിട്ടുണ്ടാവണം. ചിലപ്പോൾ നമ്മൾ തന്നെ ആയിരുന്നിരിക്കാം... അല്ലെങ്കിൽ നമ്മുടെ ആരൊക്കെയോ ആയിരുന്നിരിക്കാം.. അതുകൊണ്ടാവാം അവൻ തെറ്റ് തിരുത്തുമ്പോൾ മനസ്സ് നിറഞ്ഞു നമ്മൾ കൈ അടിച്ചത്... അവൻ കരഞ്ഞപ്പോൾ നമ്മുടെ കണ്ണുകളും നിറഞ്ഞത്..