---
author: Beaumaris
categories:
- Entertainment
comment_count: 0
date: 2023-06-17 07:10:47
draft: false
image: ''
like_count: 122434
share_count: 10514
tags:
- madhuramanohara moham
- P.T. Muhamed Sadik
- stephy zaviour
title: പൊട്ടിച്ചിരിയിലൂടെ സ്‌റ്റെഫി പറഞ്ഞു വെയ്ക്കുന്നത് കൃത്യമായ രാഷ്ട്രീയം തന്നെയാണ്
view_count: 1597075
---

**മധുരം മനോഹരം** **P.T. Muhamed Sadik** സ്‌റ്റെഫി സേവ്യര്‍ എന്ന പേര് നമ്മള്‍ ബിഗ് സ്‌ക്രീനില്‍ മുമ്പും പലവട്ടം കണ്ടിട്ടുണ്ട്. അതൊക്കെ വസ്ത്രാലങ്കാരമെന്ന ടൈറ്റിലിനു കീഴെയായിരുന്നു. അറുപതിലേറെ സിനിമകളില്‍ വസ്ത്രാലങ്കാരം നിര്‍വഹിച്ചിട്ടുണ്ട് അവര്‍. ഗപ്പിയില്‍ വസ്ത്രാലങ്കാരത്തിന് സംസ്ഥാന അവാര്‍ഡും നേടിയിട്ടുണ്ട്. വയനാട്ടിൽ നിന്ന് സിനിമാക്കമ്പം മൂത്ത് ചുരമിറക്കിയ അവര്‍ ഇനി സംവിധായിക സ്റ്റെഫി സേവ്യർ എന്ന് അറിയപ്പെടും. സംവിധാനത്തിലും താന്‍ ഒട്ടും മോശമല്ലെന്ന് മധുര മനോഹര മോഹം എന്ന ചിത്രത്തിലൂടെ അവര്‍ തെളിയിക്കുന്നു. പല സിനിമകളും കാണുമ്പോള്‍ എന്തിനാണ് ഈ സിനിമയൊക്കെ എടുക്കുന്നതെന്നു തോന്നാറുണ്ട്. ഒന്നും പറയാനുണ്ടാകില്ല. പറയുന്നതോ എങ്ങും ഏശുകയുമില്ല. എന്നാല്‍ സ്‌റ്റെഫിക്ക് കൃത്യമായി ചില കാര്യങ്ങള്‍ പറയാനുണ്ട്. അത് പറയേണ്ട രീതിയില്‍ തന്നെ പറഞ്ഞിരിക്കും. പൊട്ടിച്ചിരിയിലൂടെ അവര്‍ പറഞ്ഞു വെയ്ക്കുന്നത് കൃത്യമായ രാഷ്ട്രീയം തന്നെയാണ്. [](https://cdn.boolokam.com/articles/2023/06/dwwwww.jpg)പാതിരാവും പകല്‍വെളിച്ചവും, കൊള്ള തുടങ്ങിയ ചിത്രങ്ങളില്‍ വ്യത്യസ്തമായ വേഷങ്ങള്‍ ചെയ്ത രജിഷ വിജയന്റെ കരിയറിലെ മറ്റൊരു പൊന്‍തൂവലാകും മധുര മനോഹര മോഹത്തിലെ മീര. മീരയെക്കുറിച്ച് കൂടുതല്‍ പറഞ്ഞാല്‍ സ്‌പോയിലറായിപ്പോകും. റോഷാക്കിലുടെ നെഗറ്റീവ് കഥാപാത്രമായി ഞെട്ടിച്ച ബിന്ദു പണിക്കര്‍ വീണ്ടും കാണികളെ പൊട്ടിച്ചിരിപ്പിക്കുന്നു. രണ്ടോ മൂന്നോ സീനില്‍ വരുന്ന മീ്ന്‍കാരി പോലും പൊട്ടിച്ചിരിപ്പിച്ചാണ് മടങ്ങുന്നത്. അപ്പോള്‍ ഷറഫുദ്ദീന്‍, അല്‍താഫ്, ബിജു സോപാനം, ഷൈജു കുറുപ്പ് വരെയുള്ളവരുടെ പ്രകടനം മോശമാകില്ലല്ലോ. അതിഥി താരങ്ങളായെത്തുന്നവരില്‍ പുതുമുഖങ്ങളാണ് ഏറെ. കൂട്ടത്തില്‍ ഒറ്റ സീനില്‍ ഷൈന്‍ ടോം ചാക്കോയുമുണ്ട്. അവരൊക്കെ ചിരിയുടെ മാലപ്പടക്കത്തിന് തീ കൊളുത്തിയാണ് മടങ്ങുന്നത്. തറവാടിത്തം, ജാതി മേല്‍ക്കോയ്മ, പുരുഷ മേധാവിത്വം എന്നിവയെയൊക്കെ ട്രോളിക്കൊണ്ട് തുടങ്ങുന്ന ചിത്രം തുടക്കത്തില്‍ ശകലം ഇഴയുന്നുണ്ടെങ്കിലും സിനിമയുടെ മുഖ്യ പ്രമേയത്തിലേക്ക് പ്രവേശിക്കുന്നതോടെ ചടുലതയും രസവും ആര്‍ജിക്കുന്നുണ്ട്. ചിരികളുടെ അകമ്പടിയോടെ സ്‌റ്റെഫി പറഞ്ഞു വയക്കുന്നത് കൃത്യമായ പെണ്‍രാഷ്ട്രീയം തന്നെ. സംവിധായിക എന്ന നലിയല്‍ സ്റ്റെഫ് പേര് അടയാളപ്പെടുത്തിക്കഴിഞ്ഞു. മഹേഷ് ഗോപാലും ജയ് വിഷ്ണുവും ചേര്‍ന്നൊരുക്കിയ തിരക്കഥയിലെ തമാശകളൊന്നും പാഴായിപ്പോകുന്നില്ല. അവ ഫലപ്രാപ്തിയിലെത്തിക്കുന്നതില്‍ എഡിറ്ററുടെ പങ്കും ചെറുതല്ല. അപ്പു എന്‍ ഭട്ടിതിരിയും വി.എന്‍. മാളവികയുമാണ് എഡിറ്റിംഗ് നിര്‍വഹിച്ചിരിക്കുന്നത്. ഹിഷാം അബ്ദുല്‍ വഹാബി്‌ന്റെ സംഗീതവും ചിത്രത്തിന്റെ താളത്തിനൊപ്പം നില്‍ക്കുന്നു. സെല്‍വരാജ് ചന്ദ്രുവാണ് കാമറ.