---
author: Beaumaris
categories:
- Entertainment
comment_count: 0
date: 2023-07-24 15:46:21
draft: false
image: https://cdn.boolokam.com/articles/2023/07/caacc-1024x576.webp
like_count: 31759
share_count: 11501
tags:
- Arunima Krishnan
- valatty movie
title: വാലാട്ടിയും നിങ്ങളുടെ ജിക്കുറുവും കുക്കുറുവും
view_count: 506193
---

**Arunima Krishnan** തിരുവനന്തപുരത്തെ കലാഭവൻ തിയേറ്ററിൽ പോയണ് ഞാൻ 'വാലാട്ടി' കണ്ടത്. ഞങ്ങൾക്കും ഉണ്ടായിരുന്നു ഒരു വാലാട്ടി. പേര് ജിക്കുറു. അവൻ പക്ഷേ വാലു മാത്രമല്ല ആട്ടുന്നത് ഉടൽ മുഴുവനായും ആട്ടും. ആ ആട്ടൽ കാണാൻ നല്ല രസമാണ്. പക്ഷേ അത് വെറുതെ ഒന്നും കാണാൻ പറ്റില്ല. ഉടൽ മുഴുവൻ കുലുക്കി വാലാട്ടുന്നതിന് അവന് ചില നിബന്ധനകൾ ഒക്കെ ഉണ്ടായിരുന്നു. [](https://cdn.boolokam.com/articles/2023/07/fwwwwerr.jpg)ഒരു നവംബർ മാസത്തിലാണ് അച്ഛൻ ജിക്കുറുവിനെ വീട്ടിൽ കൊണ്ടുവന്നത്. ഒരു കുഞ്ഞെലിയുടെ അത്രയുമേ ഉണ്ടായിരുന്നുള്ളൂ കൊണ്ടുവരുമ്പോൾ. കൊണ്ടുവന്ന അന്ന് തന്നെ അവന് ഞങ്ങൾ ചോറൂണ് നടത്തി. പക്ഷേ ചോറു കൊണ്ടായിരുന്നില്ല അത് എന്ന് മാത്രം. ഒരു കുഞ്ഞു കപ്പ് കേക്ക് കൊടുത്ത് ആണ് അവൻ്റെ ചോറൂണ് നടത്തിയത്. ആദ്യമായി അവൻ രുചിച്ച ഭക്ഷണസാധനവും ഒരുപക്ഷേ അതാകും. പിന്നെ ഞങ്ങൾ അവന് പാല് കൊടുത്തു. ഇത്തിരി കുഞ്ഞൻ ആയതുകൊണ്ട് തന്നെ ആദ്യ ദിവസങ്ങളിൽ വീടിനകത്താണ് അവന് ഉറങ്ങാൻ ഞങ്ങൾ സ്ഥലം ഒരുക്കിയത്. ഒന്ന് രണ്ട് ദിവസം കഴിഞ്ഞപ്പോൾ തന്നെ രാവിലെ 7 മണിയാകുമ്പോൾ അവൻ ബഹളം കൂട്ടാൻ തുടങ്ങും. പുറത്തിറങ്ങി ഒന്ന് മുള്ളിയിട്ട്, ഓടി കളിച്ച് പുല്ലും തിന്ന് അവൻ പാല് കുടിക്കാൻ എത്തും. അവന്റെ പാത്രത്തിൽ അപ്പോഴേക്കും അമ്മ പാൽ എടുത്തു വച്ചിട്ടുണ്ടാവും. അതു കുടിച്ച് ആ സന്തോഷം പ്രകടിപ്പിക്കാനായി അവൻ വാലാട്ട് തുടങ്ങി. അന്നുമുതൽ ഞങ്ങളുടെ വീട്ടിലെ ഏറ്റവും ഇളയ സന്താനമായി അവൻ വിലസാൻ തുടങ്ങി. [![](https://cdn.boolokam.com/articles/2023/07/caacc-1024x576.webp)](https://cdn.boolokam.com/articles/2023/07/caacc.webp)അച്ഛൻ ഉച്ചയ്ക്ക് വീട്ടിലേക്ക് വരുമ്പോൾ അവനു കപ്പ്കേക്ക് വാങ്ങി കൊണ്ടുകൊടുക്കാൻ തുടങ്ങി. ഒന്ന് രണ്ട് ആഴ്ചകൾക്കകം അവൻറെ താമസം ഞങ്ങൾ കുക്കുറുവിന്റെ കൂട്ടിലേക്ക് ആക്കി. 'കുക്കുറു' സുന്ദരനും സുശീലനും സ്നേഹമുള്ളവനുമായ ഞങ്ങളുടെ രണ്ടാമത്തെ പട്ടിയായിരുന്നു. (ആദ്യത്തേത് ടിപ്പു ആയിരുന്നു). കുക്കുറുവും ജിക്കുറുവും അങ്ങനെ ഒരു കൂട്ടിൽ കിടന്നു വളരാൻ തുടങ്ങി. ചേട്ടാനുജന്മാരെ പോലെ. കുക്കുറുവിന് റസ്ക് കൊടുക്കുമ്പോൾ ജിക്കുറുവിന് കേക്ക് കൊടുക്കും. രണ്ടുപേരും പരാതിയില്ലാതെ കഴിച്ചശേഷം കൊടുത്ത ആളെ നോക്കി സ്നേഹത്തോടെ വാലാട്ടും. ഏതെങ്കിലും ഒരു ദിവസം കേക്ക് കൊണ്ടുവരാൻ അച്ഛൻ മറന്നു പോയാൽ രണ്ടുപേരും ഒരുപോലെ പിണങ്ങും. ഏറ്റവും പിണക്കം ഇളയവനാണ്. [![](https://cdn.boolokam.com/articles/2023/07/qfff-1024x768.webp)](https://cdn.boolokam.com/articles/2023/07/qfff.webp)അന്നത്തെ ദിവസം ആഹാരം ഒന്നും കഴിക്കില്ല. വൈകുന്നേരം ഒരു കേക്ക് കഷണം കൊടുത്താൽ ചോറുണ്ണും. ആഹാരം കഴിക്കാതിരിക്കുന്ന ദിവസം വൈകുന്നേരത്തെ കേക്ക് കിട്ടിയാൽ, ആ സമയം ദേഹം മൊത്തം കുലുക്കികൊണ്ട് അവൻ അവൻറെ സ്നേഹം മുഴുവൻ പ്രകടിപ്പിക്കും. ഇത്രയും സ്നേഹമുള്ള മറ്റൊരു നായ ഈ ലോകത്ത് ഉണ്ടാവാൻ ഇടയില്ല എന്ന് നമ്മെ തോന്നിപ്പിക്കുന്ന വിധമുള്ള ഒരു വാലാട്ടൽ. പതിയെ അവൻറെ കേക്ക് കഴിക്കൽ ഞങ്ങൾ അവസാനിപ്പിച്ചു. അങ്ങനെ അവൻറെ പിറന്നാൾ ദിനമെത്തി. അവനെ ഞങ്ങളുടെ വീട്ടിലേക്ക് കൊണ്ടുവന്ന ദിവസം. ആ ദിവസം ഞങ്ങൾ പറഞ്ഞിട്ട് അച്ഛൻ ഒരു കുഞ്ഞു കേക്ക് കൊണ്ടുവന്ന് അവന് കൊടുത്തു. പിറ്റേ കൊല്ലവും ഞങ്ങൾ അവൻറെ പിറന്നാള് ഓർമിച്ച് കേക്ക് കൊടുത്തു. അതിനടുത്ത വർഷം എന്തോ തിരക്കുകൊണ്ട് കൊടുക്കാൻ സാധിച്ചില്ല. കൃത്യം ആ ദിവസം അവൻ ഒന്നും കഴിച്ചില്ല. ഞങ്ങൾക്ക് കാരണവും മനസ്സിലായില്ല. അതിൻറെ പിറ്റേന്നാണ് അവന്റെ പിറന്നാള് ദിനമായിരുന്നു കഴിഞ്ഞുപോയത് എന്ന് ഞങ്ങൾ ഓർത്തത്. അന്നൊരു കേക്ക് കൊടുത്തതിനുശേഷം ആണ് അവൻ അവന്റെ വ്രതം അവസാനിപ്പിച്ചത്. പിന്നീട് അവൻറെ പിറന്നാൾ ഞങ്ങൾ മറന്നിട്ടില്ല. ആ ദിവസം ഒരു കേക്കുമായി ഞങ്ങൾ അവന്റെ അടുത്ത് പോകും. അവൻറെ വാലാട്ടൽ കാണാൻ. ജിക്കുറു ഞങ്ങളുടെ മാത്രം പ്രിയപ്പെട്ടവനായിരുന്നില്ല. ഞങ്ങളുടെ വീട്ടിലെത്തുന്ന എല്ലാവരുടെയും പ്രിയപ്പെട്ടവൻ ആയിരുന്നു. അവർ കൊടുക്കുന്ന റിസ്ക് കഷണത്തിന് അത്രയും നന്ദിയോടെ അവൻ വാലാട്ടി അവരെ സന്തോഷിപ്പിക്കുമായിരുന്നു. അവനെ കാണാൻ എത്തുന്ന കുട്ടികൾ ഒരു പേടിയും ഇല്ലാതെ റിസ്കുമെടുത്തുകൊണ്ട് അവന്റെ അടുത്ത് പോയി നിൽക്കും. അവനെ തൊട്ടു തലോടും. ശ്രീമാനും ജിക്കുറുവിനോട് പ്രത്യേകസ്നേഹം ആയിരുന്നു. അതുകൊണ്ടുതന്നെ ശ്രീമാൻ എടുത്തറിയുന്ന കല്ലുകൾ അവന്റെ ദേഹത്ത് കൊണ്ടാലും ഒന്ന് കുരയ്ക്കുക പോലുമില്ലായിരുന്നു. കാരണം അവൻ അറിയാം ശ്രീമാൻ എത്തിക്കഴിഞ്ഞാൽ പിന്നെ അവൻ കോളാണെന്ന്. ജിക്കുറുവിൻ്റെ വാലാട്ടൽ കാണാനായി മാത്രം, ശ്രീമാൻ അവന് ഒരു ദിവസം ഒരു പാക്കറ്റ് റസ്ക് വരെ കൊടുത്തിട്ടുണ്ട്. അതെല്ലാം കഴിച്ചിട്ട് നന്ദിയോടെ ശ്രീമനെ നോക്കി അവൻ അവന്റെ ദേഹം കുലുക്കും. അതുകണ്ട് ശ്രീമാൻ ചിരിക്കുമ്പോൾ പിന്നെയും കുലുക്കും. ഇത് കാണാനായി മാത്രം അച്ഛൻ ശ്രീമാനെ കൊണ്ട് വീണ്ടും വീണ്ടും റസ്ക്ക് കൊടുപ്പിക്കും. [![](https://cdn.boolokam.com/articles/2023/07/cccvv.jpg)](https://cdn.boolokam.com/articles/2023/07/cccvv.jpg)കഴിഞ്ഞ പ്രളയകാലത്ത് അവന് വഴിതെറ്റിപ്പോയി. ഇടയ്ക്ക് ഒന്ന് അഴിഞ്ഞു പോയി അവൻ ഓടിയ ഇടവഴികൾ അവൻ തന്നെ മറന്നു പോയി. ഓണക്കാലം ആയിരുന്നു. ഒപ്പം പെരുമഴയും. വഴിതെറ്റിയ അവൻ അന്ന് വന്നില്ല. അച്ഛനും അമ്മയും കാത്തിരുന്നു. രണ്ട് ദിവസം കഴിഞ്ഞപ്പോൾ കണ്ണുനീർ ഉണങ്ങിയ മുഖവുമായി അവൻ രാവിലെ വീടിൻറെ ഉമ്മറത്ത് വന്നു കിടന്നു. പിന്നെ അഴിച്ചു വിട്ടാലും അവൻ എങ്ങും പോകാതെയായി. ഒരു കറക്കം കറങ്ങി അടുത്ത വീട്ടിലെ പെൺപട്ടിയെ കാണാൻ പോകുന്നതു പോലും അവൻ നിർത്തി. വഴിതെറ്റിയാലോ എന്ന ഭയമായിരിക്കും അതിനുണ്ടായത്. അറിയില്ല. ഇന്നിപ്പോൾ ജിക്കുറുവും കുക്കുറുവും അവരുടെ കൂട്ടിൽ ഇല്ല. കുറെയധികം ഫോട്ടോസെഷനുകൾക്ക് നിന്ന് തന്നിട്ട് അവർ പോയി. തിരിച്ചു വരാൻ പറ്റാത്ത അത്രയും ദൂരത്തേക്ക്. ഞങ്ങളുടെ ആദ്യപട്ടിയായ ടിപ്പുവിന്റെ അടുത്തേക്ക്. ഇപ്പോൾ ശ്രീമാനും അവൻറെ അനിയൻ സൂര്യനും കാത്തിരിക്കുന്നത് ഒരു നിക്കുറുവിനാണ്.(അടുത്തതായി ഒരു നായയെ വീട്ടിൽ കൊണ്ടുവന്നാൽ കുക്കുറുവിൻ്റെയും ജിക്കുറുവിൻ്റെയും പേരിനോട് സാമ്യം ഉണ്ടാവാൻ വേണ്ടി ഞങ്ങൾ ആദ്യമേ തന്നെ കണ്ടെത്തിയ പേരാണ് നിക്കുറു.) 'വാലാട്ടി' എനിക്കിഷ്ടപ്പെട്ടു. 'വാലാട്ടി'യിലെ ടോമിയെ കണ്ടപ്പോൾ എനിക്ക് ജിക്കുറുവിനെയാണ് ഓർമ്മ വന്നത്. അതാണ് ഇത്ര വിശാലമായ ഒരു കുറിപ്പ് എഴുതാനും കാരണമായത്. ചെറുപ്പത്തിൽ ജിക്കുറുവിൻ്റെ ഏറ്റവും പ്രിയപ്പെട്ട വിനോദമായിരുന്നു ആഞ്ഞിലിയുടെ തളിരില തിന്നുക എന്നത്. അത് തിന്നിട്ട് അവൻ അമ്മയെ നോക്കി ഒരു നിൽപ്പുണ്ട്. ഞാനൊന്നും ചെയ്തിട്ടില്ല എന്നെ തല്ലല്ലേ എന്ന ഭാവത്തിൽ. പുല്ല് തിന്നുന്ന പട്ടികളുണ്ട് എന്നറിയാം, എന്നാലും ആഞ്ഞിലി ഇല തിന്നുന്ന പട്ടി, അത് ചിലപ്പോൾ അവൻ മാത്രമാകും.