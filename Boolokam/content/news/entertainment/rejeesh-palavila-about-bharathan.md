---
author: Beaumaris
categories:
- Entertainment
comment_count: 0
date: 2022-07-30 14:16:43
draft: false
image: https://cdn.boolokam.com/articles/2022/07/99.jpg
like_count: 63478
share_count: 22427
tags:
- bharathan director
- malayalam movies
title: സിനിമയുള്ള കാലംവരെ ഭരതൻ ഓർക്കപ്പെടും, ആ ഓർമ്മകൾക്ക് പ്രണാമം 
view_count: 896505
---

**ഒരു ജൂലൈ 30 ന് വിടപറഞ്ഞ ആ മഹാപ്രതിഭയുടെ ഓർമകൾക്ക് മുന്നിൽ പ്രണാമം** **Rejeesh Palavila** ഭരതൻ, പത്മരാജൻ, കെ.ജി. ജോർജ്ജ്- മലയാളിയുടെ സിനിമാ ബോധത്തെ മറ്റൊരു ദിശയിലേക്ക് നയിച്ച പോയകാലത്തെ ലെജൻഡ് സംവിധായകർ.സിനിമാ വിദ്യാർത്ഥികൾക്ക് എക്കാലത്തെയും മികച്ച സർവ്വകലാശാലകളാണ് അവരുടെ സിനിമകൾ.അക്കൂട്ടത്തിലെ ബഹുമുഖ പ്രതിഭയായിരുന്നു ഭരതൻ. ഒരു ചിത്രകാരൻ എന്ന നിലയിൽ തന്റെ സർഗാത്മകതയും സൗന്ദര്യ ബോധവും ചലച്ചിത്രത്തിന്റെ സങ്കേതങ്ങളിലേക്ക് കാവ്യാത്മകമായി പകർത്തിയ ഒരാൾ. ഒരു കലാ സംവിധായകനായി തുടങ്ങി കാലത്തിനു മായ്ക്കാൻ കഴിയാത്ത കയ്യൊപ്പുമായി, തലമുറകളെ ത്രസിപ്പിച്ച നിരവധി ചലച്ചിത്രങ്ങൾ അദ്ദേഹം നമുക്ക് തന്നു.സംവിധാനത്തിന് പുറമേ സിനിമയുടെ പോസ്റ്റർ ഡിസൈൻ മുതൽ പാട്ടെഴുത്ത് വരെയുള്ള വ്യത്യസ്ത മേഖലകളിൽ തന്റെ വ്യക്തിമുദ്ര പതിപ്പിച്ചു. ഭരതനുമായി ബന്ധപ്പെട്ട രസകരമായ ഒരു സംഭവം പണ്ട് എവിടെയോ കേട്ടത് ഓർക്കുകയാണ്. ഭരതൻ എംടിയുടെ തിരക്കഥയിൽ 'വൈശാലി' ചെയ്യുന്ന സമയം.സിനിമയിൽ 'അഭിനയിക്കാൻ' കൊണ്ടുവന്ന മാൻ വെള്ളം കുടിക്കുന്ന ഒരു രംഗം ഷൂട്ട് ചെയ്യണം. സിനിമാക്കാരാകുന്ന ആൾക്കൂട്ടത്തെ കണ്ട് പേടിച്ചരണ്ട മാനാകട്ടെ വെള്ളത്തിലോട്ട് ഒന്നു നോക്കുന്ന പോലുമില്ല. പഠിച്ച പണി പതിനെട്ടും നോക്കിയിട്ടും മാന് വെള്ളം വേണ്ട! ഒടുവിൽ, ഭരതൻ തന്റെ സുഹൃത്തായ പത്മരാജനെ(അതോ പവിത്രനെയോ) വിളിച്ചു സംഭവം അറിയിച്ചു.പത്മരാജൻ പറഞ്ഞുവത്രേ "ഇത്രയേ ഉള്ളോ കാര്യം. എടാ ഭരത നീ അതിനു ഉപ്പു കൊടുക്കടാ ഉപ്പ് ". അതൊന്നു പരീക്ഷിക്കാം എന്ന് കരുതി സിനിമ പ്രവർത്തകർ മാനിന്റെ വായിൽ കുറച്ച് ഉപ്പ് തിരുകി കൊടുത്തു. സംഭവം ഏറ്റു. ഉപ്പു തിന്ന മാൻ വെള്ളം കുടിച്ചു. അങ്ങനെ തീരുമാനിച്ച പോലെ സിനിമാരംഗം ഭംഗിയായി ഷൂട്ട് ചെയ്തു.അതിനെക്കുറിച്ച് പത്മരാജൻ പറഞ്ഞത് "ഉപ്പ് തിന്നവൻ വെള്ളം കുടിക്കും എന്നാണല്ലോ പഴഞ്ചൊല്ല്" എന്നാണ് ???? പറഞ്ഞുവന്നത്, തന്റെ സിനിമയിലെ ഓരോ രംഗവും ആഗ്രഹിച്ചതുപോലെ പൂർത്തിയാക്കാതെ ഭരതന് വിശ്രമം ഉണ്ടായിരുന്നില്ല. ![](https://cdn.boolokam.com/articles/2022/07/99.jpg)സിനിമയിൽ താര രാജാക്കന്മാരും താരാധിപത്യങ്ങളും ഉണ്ടാകുന്നതിനു മുൻപ് സിനിമ പൂർണ്ണമായും സംവിധായകന്റേതായിരുന്നു. കയ്യടക്കത്തോടെ അവർ സൃഷ്ടിച്ച ഫ്രെയിമുകളിൽ കഥാപാത്രങ്ങൾ നമുക്ക് അത്രമേൽ സുപരിചിതങ്ങളായി.സിനിമയുള്ള കാലംവരെ ഭരതൻ ഓർക്കപ്പെടും.ആ ഓർമ്മകൾക്ക് പ്രണാമം