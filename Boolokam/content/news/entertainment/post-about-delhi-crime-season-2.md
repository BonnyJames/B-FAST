---
author: Beaumaris
categories:
- Entertainment
comment_count: 0
date: 2022-09-03 14:45:03
draft: false
image: https://cdn.boolokam.com/articles/2022/09/QQDDD.jpg
like_count: 50199
share_count: 57514
tags:
- Delhi Crime - Season 2
- web series
title: ഷെഫാലി ഷായുടെ അഭിനയം അതിലേക്ക് ചേരുമ്പോൾ ഇന്ത്യൻ സീരീസ് കളിലെ മികച്ച ഒരു സ്ത്രീ
  കഥാപാത്രമായി വർത്തിക മാറുന്നു
view_count: 1958900
---

**Mild spoilers ahead** **Yamini** 2021 ലിറങ്ങിയ സൂര്യയുടെ ജയ് ഭീം കണ്ടവർക്ക് അറിയാം അതിൽ ഇരുള സമുദായത്തെ തമിഴ് നാട് പോലീസ് ഏത് രീതിയിൽ ആണ് ഉപദ്രവിച്ചിരുന്നത് എന്ന കാര്യം. സമാനമായി ആന്ധ്രയിലെ സുന്ദൂർ കൂട്ടക്കൊല, കർണാടകത്തിലെ കമ്പളപ്പള്ളിയിലെ സംഭവം, ഹരിയാനയിലെ മിർച്ചപുർ കൊല എന്നിവ എല്ലാം ജാതി സംബ ന്ധിയായ കൊലകളുടെ ഒരു നീണ്ട വാക്യത്തിലെ ചില വാക്കുകൾ മാത്രമാണ്. വടക്കേ ഇന്ത്യയിൽ ഇതേ പോലെ അന്യായമായി ടാർഗറ്റ് ചെയ്യപ്പെട്ട പർദി , ബാവാരിയ സമുദായ അംഗങ്ങളെ കച്ച ബന്യൻ സംഘ അംഗങ്ങൾ ആണെന്ന് സ്ഥാപിച്ചു കൊണ്ട് പോലീസ് പിടിച്ച കൊണ്ട് പോവുകയാണ് ചെയ്യുക. ഇങ്ങനെ അന്യായമായി ടാർഗറ്റ് ചെയ്യപ്പെടുന്ന denotified tribe കളെ കുറിച്ച് ആണ് നെറ്റ്ഫ്ലിക്സിൽ ഉള്ള ഡൽഹി ക്രൈം രണ്ടാം സീസണിന്റെ കഥാതന്തു. പല വായനകളിലും ഇവരനുഭവിക്കുന്ന കഷ്ടപ്പാടുകൾ നന്നായി കാണിച്ചു എന്നാണ് വായിക്കാൻ സാധിച്ചത്. പക്ഷെ ഒരു എലൈറ്റ് അപ്പർ മിഡിൽ ക്ലാസ് വീക്ഷണ കോണിൽ നിന്ന് കഥ പറയുന്നത് കൊണ്ട് അത് പ്ലേസ് ചെയ്തിരിക്കുന്നതിൽ വ്യക്തിപരമായി അപാകത തോന്നി. എംപതി യെക്കാൾ സിംപതി മുഴച്ചു നിൽക്കുന്നത് പോലെ ആണ് അനുഭവപ്പെട്ടത്. ഈ ഒരു കാര്യം മാറ്റി നിർത്തിയാൽ ഒന്നാം സീസണെക്കാൾ gripping ഉം നീളം കുറഞ്ഞതും ആയ നല്ലൊരു സീരീസ് ആണ് ഡൽഹി ക്രൈം രണ്ടാം സീസൺ. ![](https://cdn.boolokam.com/articles/2022/09/QQDDD.jpg)ആദ്യ സീസണെ അപേക്ഷിച്ചു ഓരോ കഥാപാത്രങ്ങളും പല രീതിയിൽ evolve ആയിട്ടാണ് രണ്ടാം സീസണിൽ കാണാൻ ആവുക. അത് ഡിസിപി വർത്തിക ചതുർവേദി ആകട്ടെ, ips ട്രെയിനീ നീതി ആകട്ടെ, ഇൻസ്‌പെക്ടർ ഭൂപേന്ദ്ര ആകട്ടെ എല്ലാവരും പല രീതിയിൽ മാറിയിരിക്കുന്നു.ഈ സീരീസിൽ ഏറ്റവും ഇഷ്ടപ്പെട്ട വസ്തുത അതിലെ സ്ത്രീ കഥാപാത്രങ്ങൾ ആണ്. ഒരു സ്ത്രീ ( ഷെഫാലി ഷാ ) തലപ്പത്ത് ഇരുന്നു കേസ് അന്വേഷണം നടത്തുന്നു എന്നുള്ളതാണ് ഈ സീരീസിന്റെ തന്നെ ഏറ്റവും വലിയ സവിശേഷത. സ്വതവേ വനിതാ പോലീസ്ന ഉദ്യോഗസ്ഥർ എന്നാൽ manliness കുത്തി കയറ്റി ആണ് അവരുടെ കഥാപാത്രത്തെ രൂപപെടുത്താറുള്ളത്. എന്നാൽ വർത്തികയോ നീതിയോ മറ്റേത് കോൺസ്റ്റബിൾ മാരോ ആകട്ടെ എല്ലാവരും സ്ത്രീ പോലീസ് ഉദ്യോഗസ്ഥർ ആയി തന്നെയാണ് ഇതിൽ വന്നിരിക്കുന്നത്. അവർക്ക് അവരുടേതായ ഇൻസെക്യൂരിറ്റീസ് ഉണ്ട്, കുടുംബം ഉണ്ട്, കുടുംബത്തിലെ മനുഷ്യരെ കൊണ്ട് പ്രശ്നങ്ങൾ ഉണ്ട്. അവർ ആരും സൂപ്പർ വുമനുകൾ അല്ല. അതിലെ അത്ഭുതപ്പെടുത്തുന്ന ഒരു സ്ത്രീ കഥാപാത്രം മറ്റൊരു സ്ത്രീയോട് പറഞ്ഞത് : എനിക്കും നിങ്ങളെ പോലെ ജീവിക്കാൻ അർഹത ഉണ്ട് എന്നാണ്. അത് ഒരു വല്ലാത്ത തിരിച്ചറിവാണ്. ![](https://cdn.boolokam.com/articles/2022/09/FWFWFFF222.jpg)വർത്തിക യുടെ ഏറ്റവും വലിയ ശക്തി സ്വന്തം ആത്മവിശ്വാസം തന്നെ ആണ്. ഷെഫാലി ഷായുടെ അഭിനയം അതിലേക്ക് ചേരുമ്പോൾ ഇന്ത്യൻ സീരീസ് കളിലെ മികച്ച ഒരു സ്ത്രീ കഥാപാത്രമായി വർത്തിക മാറുന്നു. പ്രിവിലേജിന്റെ പക്ഷത്തു നിന്ന് നോക്കിയാൽ വർത്തിക ക്ക് പ്രശ്നങ്ങൾ ഒന്നും തന്നെ ഇല്ല. അപ്പർ മിഡിൽ ക്ലാസ് കുടുംബത്തിലെ വർത്തികക്ക് ജോലിയെ പിന്തുണക്കുന്ന ഭർത്താവു ഉണ്ട്, വിദേശത്തു പഠിക്കുന്ന മകളും ഉണ്ട്. ഏറ്റവും മികച്ച അന്വേഷണ സംഘവും ഉണ്ട്. പക്ഷെ സീരീസിൽ ഉടനീളം അവർ സഹപ്രവർത്തകരോടും അപകടം സംഭവിച്ചവരോടും കാണിക്കുന്ന അനുകമ്പയും അനുഭാവവും ആദ്യ സീസണിൽ നിന്ന് ഇതിലേക്ക് എത്തുമ്പോൾ മറ്റൊരു പോസിറ്റീവ് തലത്തിലേക്ക് ആണ് കടക്കുന്നത്. ജോലിക്കാര്യത്തിൽ ഒരു വിട്ടു വീഴ്ചയും കാണിക്കാൻ തയ്യാർ അല്ലാത്ത വർത്തിക ഇടക്ക് എപ്പോഴോ യുവ സഹപ്രവർത്തക ആയ നീതി ips (രസിക ദുഗ്ഗൽ )നോട് വ്യക്തിപരമായ പ്രശ്നങ്ങൾ എന്തെങ്കിലും ഷെയർ ചെയ്യണം എങ്കിൽ എന്നോട് പറയാം എന്ന് പറയുകയും ചെയ്യുന്നുണ്ട്. അതും നീതിയുടെ പേർസണൽ സ്പേസിനെ മാനിച്ചു കൊണ്ട്. ആദ്യ സീസണിൽ നീതി വർത്തികയേ ആദ്യം പരിചയപ്പെടുന്ന ഭാഗം ഇവിടെ സൂചിപ്പിക്കുന്നത് ഒരു പക്ഷെ വർത്തിക എന്ന പോലീസ് ഉദ്യോഗസ്ഥയുടെ സ്ഥൈര്യതയെ എടുത്തു കാണിക്കാൻ ഉപകരിക്കും. ips ട്രെയിനിങ് കഴിഞ്ഞ ജോലിയിൽ ചേർന്ന നീതി വർത്തികയോട് "മാഡം അക്കാദമിയിൽ എല്ലാവരും നിങ്ങളുടെ ഫാൻ ആണ് എന്ന് പറയുമ്പോൾ. അക്കാഡമി കാലം കഴിഞ്ഞു കുറെ കാലം ആയില്ലേ എന്ന് നിസ്സാരമായി തള്ളുകയാണ് ചെയ്യുന്നത്. ജോഷി സർ എപ്പോളും നല്ല കാര്യങ്ങൾ മാഡത്തെ കുറിച്ച പറയാറുണ്ട് എന്ന നീതിയുടെ കോംപ്ലിമെന്റിനെ ജോഷി സർ വളരെ kind ആണ് എന്ന് പറഞ്ഞു അതിനെ ലഘൂകരിക്കുക ആണ് ചെയ്തത്. ![](https://cdn.boolokam.com/articles/2022/09/DQD.jpeg)ഇതിൽ നിന്ന് വളരെ ഒന്നും മാറിയിട്ടില്ലാത്ത എന്നാൽ evolved ആയ ഒരു വർത്തിക തന്നെ ആണ് ഈ സീസണിലും ഉള്ളത്. സിങ്കവും സൂര്യവംശികളും ആക്ഷൻ ഹീറോ ബിജുകളും ഒന്നും ആവാതെ തന്നെ വർത്തിക എന്ന സ്ത്രീ, പോലീസ് ഉദ്യോഗസ്ഥ ആയി കൊണ്ട് തന്നെ കേസ് അന്വേഷിക്കുന്നു. എന്നാൽ ഇങ്ങനെ യാതൊരു പ്രിവിലേജും അവകാശപ്പെടാൻ ഇല്ലാത്ത ആളാണ് നീതി. പണ്ട് കാമുകൻ ആയിരുന്ന ഇപ്പോൾ ഭർത്താവു ആയ ആളുടെ പുരുഷത്വത്തിനു ആണ് നീതിയുടെ ips കൊണ്ട് ഭീഷണി ഉണ്ടായിരിക്കുന്നത്. രാജ്യം രക്ഷിക്കുന്ന ഒരു ജവാൻ കൂടി ആണ് നീതിയുടെ ഭർത്താവു. പക്ഷെ അയാളുടെ അഭിപ്രായത്തിൽ അയാളാണ് രാജ്യത്തിൻറെ സംരക്ഷകൻ. ഭാര്യ കുടുംബം നോക്കേണ്ടവളും കൂടെ വേണമെങ്കിൽ ജോലി ചെയ്യാവുന്നവളും. ആദ്യ സീസണിൽ നിന്ന് ഇതിലേക്ക് എത്തുമ്പോൾ നീതി ips ambitious ആണെങ്കിലും കുടുംബ പ്രാരാബ്ധവും മിഡിൽ ക്ലാസ് പരിവേദനങ്ങളും നീതിയെ ഒരു ഭാഗത്തു കൂടെ തളർത്തിയിട്ടുണ്ട്. അങ്ങനെ ആണ് ഈ കഥാപാത്രത്തെ കാണിച്ചിരിക്കുന്നത്. വർത്തികയും നീതിയും ഒരേ പ്രൊഫഷന്റെ രണ്ട അറ്റത്തുള്ള ആളുകൾ ആണ്. അത്ഭുതപ്പെടുത്തിയ മറ്റൊരു കഥാപാത്രം തിലോത്തമ ഷൊമേ ആണ്. ഡെത്ത് ഇൻ ദി ഗഞ്ജ്, സർ എന്നീ സിനിമകളിലൂടെ സുപരിചിതയായ തിലോത്തമയുടെ വേറെ ഒരു ഷേഡ് ഈ സീരീസിൽ കാണാം. പാതാൾ ലോക് എന്ന സീരീസിലെ പോലെ സിസ്റ്റത്തെ പൂർണമായി തള്ളി കളഞ്ഞു കൊണ്ട് നിലനില്പില്ല എന്ന മട്ടിൽ തന്നെ ആണ് അതിലെ ഓരോ കഥാപാത്രങ്ങളും വരുന്നത്. ഓരോരുത്തരുടെയും ഉള്ളിലും ഓരോ യുദ്ധങ്ങൾ നടക്കുന്നുണ്ട്. അത് ചിലർക്ക് പ്രൊഫഷണൽ ആകും, മറ്റു ചിലർക്ക് മനുഷ്യത്വപരമായ ആകും. ഇത് രണ്ടിന്റെയും ഇടയിലെ നൂൽപ്പാലത്തിൽ പെട്ട് പോകുന്നവരും ഉണ്ട്. ഇതിന്റെ എല്ലാത്തിന്റെയും ആകെ തുകയിൽ സിസ്റ്റത്തെ തള്ളാതെ അതിൽ നില നിന്ന് പോകുന്നവരിലേക്കാണ് ഈ സീരീസ് കാഴ്ച തിരിക്കുന്നത്. അത് ചിലർക്കെങ്കിലും കുറച്ചു നാൾ മനസ്സിൽ തങ്ങി നിന്നേക്കാം.