---
author: Beaumaris
categories:
- Entertainment
comment_count: 0
date: 2023-01-15 06:25:03
draft: false
image: https://cdn.boolokam.com/articles/2023/01/ff-5.jpg
like_count: 23261
share_count: 5052
tags:
- actor tovino thomas
- basil joseph
- darshana rajendran
- dear friend movie
- malayalam movie
- tovino thomas
title: ഭാവിയിൽ മലയാള സിനിമയിൽ ഏറെ ചർച്ച ചെയ്യപ്പെടാൻ പോകുന്ന ചിത്രമായിരിക്കും ഇത്
  , (മലയാള സിനിമ 2022 – തിരഞ്ഞെടുക്കപ്പെട്ട ചിത്രങ്ങൾ -ഭാഗം 3)
view_count: 572161
---

**Santhosh Iriveri Parootty** **മലയാള സിനിമ - 2022** **(തിരഞ്ഞെടുക്കപ്പെട്ട ചിത്രങ്ങൾ)** **ഭാഗം -3** "ഡിയർ ഫ്രണ്ട്" ഈ സീരിസിന്റെ ആദ്യഭാഗമായി "പുഴു" എന്ന ചിത്രത്തേക്കുറിച്ച് 02.01.2023 നും ഭാഗം 2 ആയി "ഇലവീഴാപ്പൂഞ്ചിറ" എന്ന ചിത്രത്തെ കുറിച്ച് 08.01.2023 നും എഴുതുകയുണ്ടായി. വായിക്കാത്തവർ വായിക്കുമല്ലോ.. **(** വായിക്കാം >[**പുഴു**](https://boolokam.com/santhosh-iriveri-parootty-about-puzhu-movie/), വായിക്കാം > **[ഇലവീഴാപൂഞ്ചിറ](https://boolokam.com/ilaveezhapoonchira-review/) )** വിനീത് കുമാർ സംവിധാനം ചെയ്ത "ഡിയർ ഫ്രണ്ട് " എന്ന പടം ഒ ടി ടി യിൽ ആയിരുന്നു കണ്ടത്. തിയേറ്ററിൽ ഈ ചിത്രം ശ്രദ്ധിക്കപ്പെട്ടിരുന്നില്ല. കാരണം സിംപിൾ ആണ്. എല്ലാവർക്കും ദഹിക്കുന്നതോ മനസ്സിലാവുന്നതോ ആയ ഇതിവൃത്തമായിരുന്നില്ല ഈ സിനിമയുടേത്. Not everyone's cup of tea എന്നർഥം . സൗഹൃദത്തെക്കുറിച്ച് പ്രതിപാദിക്കുന്ന അസംഖ്യം ചിത്രങ്ങൾ മലയാളത്തിൽ ഇറങ്ങിയിട്ടുണ്ട്. അതിൽ നിന്നെല്ലാം ഒരു പാട് വേറിട്ട് നിന്ന ചിത്രമായിരുന്നു "ഡിയർ ഫ്രണ്ട്". ഫ്രണ്ട്ഷിപ്പ് അല്ലെങ്കിൽ സൗഹൃദം എന്ത് എന്നതിനെ കുറിച്ച് നിരവധി ചോദ്യങ്ങളാണ് ഈ ചിത്രം മുന്നോട്ട് വെച്ചത്. പലർക്കും ഈ ചിത്രം ദഹിക്കാതെ പോയത് ഇതിലെ കേന്ദ്ര കഥാപാത്രമായ ഫ്രണ്ടിന്റെ സ്വഭാവം മനസ്സിലാക്കാൻ ആവാത്തത് കൊണ്ടായിരുന്നു. ടൊവിനോ തോമസ് മനോഹരമാക്കിയ വിനോദ് എന്ന കഥാപാത്രം ഒരർഥത്തിൽ ഞാൻ തന്നെയാണ് എന്ന് കണ്ടപ്പോൾ തോന്നിയിരുന്നു. പക്ഷേ കാരണങ്ങൾ വ്യത്യസ്തമാണ്. [caption id="attachment_379315" align="aligncenter" width="800"] dear friend movie[/caption] ആരാണ് ഫ്രണ്ട് എന്നതിന് പലർക്കും പല നിർവചനങ്ങൾ ആയിരിക്കും. ബന്ധങ്ങളിൽ സ്ഥിരത സൂക്ഷിക്കാൻ പരാജയപ്പെടുന്ന ഒരു വ്യക്തി ആണ് ഞാൻ. പക്ഷേ അതിന്റെ കാരണം വിനോദിന്റേതിൽ നിന്ന് വ്യത്യസ്തമാണ്. ജീവിതത്തിന്റെ പല ഘട്ടങ്ങളിലും ഏറെ ഇഷ്ടപ്പെട്ട സുഹൃത്തുക്കളിൽ നിന്നും അകലം പാലിച്ചു മാറി നടന്നിട്ടുണ്ട്. ഒരുപാട് കൊഴിഞ്ഞു പോക്കുകൾ. അതൊന്നും എന്നെ ബാധിച്ചിട്ടില്ല. എന്തുകൊണ്ടാണ് അത് എന്ന് ചോദിച്ചാൽ രോഗാവസ്ഥയുടെ ഫലമാണ് എന്ന് പറയേണ്ടി വരും. ക്ലൈമാക്സിൽ എല്ലാ പരമ്പരാഗത ചിട്ടവട്ടങ്ങളെയും ടൊവിനോയുടെ ഒറ്റ ഡയലോഗിലൂടെ പൊളിച്ചടുക്കുന്നുണ്ട് സംവിധായകൻ. ബാംഗ്ലൂർ നഗരത്തിന്റെ പാതി ഇരുളിൽ അരണ്ട നിയോൺ വെളിച്ചത്തിൽ ദുരൂഹ വേഷത്തിൽ വളരെ കാഷ്വൽ ആയി അയാൾ ഒരു കാലത്തെ തന്റെ പ്രിയ സുഹൃത്തുക്കളെ എഴുതിത്തള്ളുന്ന ഒരു രംഗമുണ്ട് ചിത്രത്തിൽ. അയാൾ പറയുന്നുണ്ട്: "അന്ന് ഞാൻ അങ്ങനെ ആയിരുന്നു, ഇന്ന് ഞാൻ ഇങ്ങനെയാണ് ".. അതെ. അത്രേയുള്ളൂ. പക്ഷേ അവരൊന്നും അയാൾക്ക് പ്രിയ സുഹൃത്തുക്കൾ ആയിരുന്നില്ല. എന്നാൽ അവർക്ക് അയാൾ എല്ലാമായിരുന്നു. അവരുടെ ജീവനായിരുന്നു. അവരുടെ ഹൃദയത്തിലേക്കാണ് അയാൾ ചുടുകനൽ കോരിയിടുന്നത്. പക്ഷേ അയാൾക്ക് ഇത് ഒരു തുടർച്ച മാത്രമാണ്. ഇതിന് മുമ്പ് മറ്റൊരു സുഹൃദ് വലയത്തിന് നടുവിലും അയാൾ ഒരു വലിയ നുണയായിരുന്നു. ഇപ്പോഴും ഒരു നുണയാണ്. ഇനിയുള്ള ജീവിതത്തിലും അയാൾ അങ്ങനെ തന്നെയായിരിക്കും. മൂന്ന് കാലങ്ങളിലുമായി അയാൾ തന്നെ ഉണ്ടാക്കിയെടുത്ത ഒരു കൂട്ടം കള്ളങ്ങളുടെ സമാഹാരമാണ് അയാൾ. എന്നാൽ തന്നെ ജീവന് തുല്യം സ്നേഹിച്ച ഒരു കൂട്ടം മനുഷ്യരെ നിഷ്കരുണം മാനസികമായി തകർത്താണ് അവരുടെ ജീവിതത്തിൽ നിന്നും അയാൾ ഓരോ തവണയും പെട്ടെന്ന് ഇറങ്ങിപ്പോകുന്നത്. അങ്ങനെ പോകുമ്പോൾ ആരെയും നിഷ്കളങ്കമായി സ്നേഹിക്കരുത് എന്ന പാഠമാണ് അയാൾ അവർക്ക് നൽകുന്നത്. സൗഹൃദം പ്രണയത്തിലേക്ക് നീങ്ങിപ്പോയവരുണ്ടെങ്കിൽ അവർക്ക് ഏൽക്കേണ്ടി വരുന്നത് ഇരട്ട ആഘാതവുമാണ്. ![](https://cdn.boolokam.com/articles/2023/01/ff-5.jpg)അർഹതയുള്ളവരുടെ അതിജീവനമാണ് ഈ ലോകതത്വം. ഓരോ തവണയും വിനോദിന്റെ ഇമോഷണൽ തുറുപ്പു ചീട്ട് "അമ്മയില്ലായ്‌മ'യാണ്. അമ്മയെ ഒരു തരിമ്പും സ്നേഹിക്കാത്ത അയാൾ അമ്മയുടെ ടാറ്റൂവും കൈയിൽ കുത്തി നടക്കുന്ന ഒരു ഗജ ഫ്രോഡ് ആണ്.ഇമോഷണൽ ബ്ലാക്ക് മെയിലിങ്ങിൽ അഗ്രഗണ്യനാണ് അയാൾ. ഒടുവിൽ "ഇവിടെ എന്താ നമ്പർ" എന്ന ജന്നത്തിന്റെ (ദർശന രാജേന്ദ്രൻ ) ചോദ്യത്തിന് ഒരു കുറുക്കന്റെ കൗശലത്തോടെ ചിരിച്ചു കൊണ്ട് അയാൾ കയ്യിലെ അമ്മയുടെ ടാറ്റൂ കാണിച്ചു കൊടുക്കുന്നു. എന്നിട്ട് പറയുന്നു, "Same. It always works". അതെ, അത് എപ്പോഴും അയാൾക്ക് അനുകൂലമായി വർക്ക്‌ ചെയ്യുന്ന ഘടകമാണ്. അമ്മ അയാളെ കാണാൻ ഇഷ്ടപ്പെടുന്നില്ലെന്ന് പറഞ്ഞതായി അറിയിക്കുമ്പോൾ കൂസലില്ലാതെ അയാൾ പറയുന്നുണ്ട്, "അതാണ് അവർക്ക് മാനസിക സുഖം നൽകുന്നതെങ്കിൽ അതങ്ങനെ ആയിക്കോട്ടെ" എന്ന്. പക്ഷേ അയാളുടെ ഇരകൾക്ക് അവരുടെ ജീവിതത്തിലെ ട്രോമാറ്റിക്ക് ഘട്ടം മറികടന്നേ പറ്റൂ. വിനോദിനെപ്പോലെയുള്ള "സൂര്യന്മാരുടെ" ചുറ്റുമുള്ള ഭ്രമണപഥത്തിൽ കറങ്ങിക്കൊണ്ടിരുന്നവർ ആനന്ദം കണ്ടെത്താൻ ഇനി സ്വന്തം അച്ചുതണ്ടുകൾ കണ്ടെത്തിയേ തീരൂ. വിനോദ് കൂടെയുണ്ടാവുമ്പോഴാണ് സുഹൃത്തുക്കൾ അയാളെ സകല കാര്യത്തിനും ആഗ്രഹിക്കുന്നവർ ആയി മാറുന്നത്. ഒരു തരം അമിതാശ്രയത്വം. അത് അയാൾ മനഃപൂർവം സൃഷ്ടിച്ചെടുക്കുന്നതുമാണ്. തന്റെ പശ്ചാത്തലം എന്താണെന്ന് അന്വേഷിക്കാൻ പോലും മറ്റുള്ളവർക്ക് അവസരം കൊടുക്കാതെ സുഹൃത്തുക്കളുടെ മുഴുവൻ ചിന്തകളും തന്നിലേക്ക് കേന്ദ്രീകരിക്കാൻ മാത്രമുള്ള സൃഗാലബുദ്ധി അയാൾക്കുണ്ട്. അതുകൊണ്ടാണ് പൊടുന്നനെ അയാൾ ഇറങ്ങിപ്പോകുമ്പോൾ അവർ വല്ലാതെ ഒറ്റപ്പെട്ടു പോവുന്നത്, നിസ്സഹായരായിപ്പോവുന്നത്. അവർ പോലുമറിയാതെ അവരിൽ അയാൾ ശ്രദ്ധാപൂർവം ഉണ്ടാക്കിയെടുത്ത ഒരു തരം emotional dependency കാരണമാണത്. "നിങ്ങളെന്തിനാണ് എന്നെ അന്വേഷിച്ചു നടക്കുന്നത്?" എന്നാണയാൾ ഒടുവിൽ കൂസലില്ലാതെ ചോദിക്കുന്നത്. "ഞാനെന്താ നിങ്ങളെ പറ്റിച്ചോ, അതോ വല്ലതും മോഷ്ടിച്ചോ " എന്നൊക്കെ പറയുന്നുണ്ട്. ശരിയാണ്. അതൊന്നും അയാൾ ചെയ്തിട്ടില്ല. അയാൾ ചെയ്തത് അതിനും മുകളിലാണ്. വേറൊരു രീതിയിൽ "അവനവന് ആനന്ദം കിട്ടാൻ വേണ്ട വഴികൾ" അയാൾ അവരെ പഠിപ്പിച്ചെന്ന് ആശ്വസിക്കാം. [caption id="attachment_379317" align="aligncenter" width="670"]![dear friend movie](https://cdn.boolokam.com/articles/2023/01/rr-2.jpg) dear friend movie[/caption] ജന്നത്ത് ആണ് പ്രേക്ഷകമനസ്സിൽ നോവ് അവശേഷിപ്പിക്കുന്ന കഥാപാത്രം. തന്റെ ഹൃദയത്തിന്റെ ഉടമ യാത്ര പറയാതെ ഇറങ്ങിപ്പോകുമ്പോൾ തകർന്നു പോകുന്ന പാവം പെൺകുട്ടി. തന്റെ എല്ലാമെല്ലാമാണെന്ന് കരുതിയിരുന്നവൻ വലിയ ഒരു നുണക്കഥയായിരുന്നു എന്ന് തിരിച്ചറിയുന്ന നിമിഷം ഹൃദയഭേദകമാണ്. യഥാർഥത്തിൽ വിനോദ് ഇല്ലാതാക്കിയത് ജന്നത്ത് എന്ന കുട്ടിയുടെ ആത്മാവിനെത്തന്നെയാണ്. അയാൾ അടിച്ചുടച്ചത് അവരുടെ ഐഡന്റിറ്റിയെയാണ്. ജന്നത്തിനെ ദർശന രാജേന്ദ്രൻ അവിസ്മരണീയമാക്കി. എം ടി യുടെ "കാലം" എന്ന കൃതിയിലെ സേതുവിനോട് മൂന്നവസരങ്ങളിൽ മൂന്ന് കഥാപാത്രങ്ങൾ പറയുന്നുണ്ട്, "സേതുവിന് ഇഷ്ടം സേതുവിനോട് മാത്രം " "സ്വാർഥമേ നിന്റെ പേരോ സേതു " "നിനക്ക് ഭ്രാന്താണ് " ഒരർഥത്തിൽ പല പുരുഷന്മാരും സേതുവിന്റെ പ്രതിപുരുഷന്മാരാണ്. അതിനോട് പൂർണമായി ചേർത്ത് വായിക്കാൻ ആവില്ലെങ്കിലും ഈ ചിത്രത്തിലെ വിനോദിനും സ്നേഹം അയാളോട് മാത്രമാണ്. വ്യത്യസ്തമായ സൗഹൃദത്തിന്റെ കഥ പറഞ്ഞ "ഡിയർ ഫ്രണ്ട്" ഭാവിയിലും മലയാള സിനിമയിൽ ഏറെ ചർച്ച ചെയ്യപ്പെടാൻ പോകുന്ന ചിത്രമായിരിക്കും എന്നുറപ്പാണ്. കാണാത്തവരുണ്ടെങ്കിൽ തീർച്ചയായും കാണാൻ ശുപാർശ ചെയ്യുന്നു. (അടുത്തയാഴ്ച്ച :- ഭാഗം 4 - "ഭൂതകാലം")