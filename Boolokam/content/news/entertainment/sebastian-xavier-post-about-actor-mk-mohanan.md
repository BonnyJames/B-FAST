---
author: Beaumaris
categories:
- Entertainment
comment_count: 0
date: 2023-05-14 08:41:35
draft: false
image: https://cdn.boolokam.com/articles/2023/05/W2R-1024x1024.jpg
like_count: 38949
share_count: 12924
tags:
- MK MOHANAN
- sathyan anthikkadu
title: വർഷങ്ങളും തലമുറകളും മാറുമ്പോഴും സൗമ്യഭാവത്തിൽ, താനെന്ന യാത്രക്കാരന്റെ ആ സ്ഥിരം
  സീറ്റിൽ മലയാള സിനിമയിലൂടെയുള്ള യാത്ര തുടർന്നുകൊണ്ടിരിക്കുന്നു മോമി
view_count: 603912
---

**Sebastian Xavier** ബാംഗ്ലൂരിൽ നിന്ന് കേരളത്തിലേക്കുള്ള വിമാനത്തിൽ, ചിത്രത്തിലെ ടൈറ്റിൽറോൾ ചെയ്യുന്ന നായികയടക്കമുള്ള കഥാപാത്രങ്ങൾ ഉൾപ്പെടുന്നൊരു സിനിമാരംഗം.സീറ്റിലിരിക്കുന്ന യാത്രക്കാരുടെ കൂട്ടത്തിൽ കൂളിംഗ് ഗ്ലാസൊക്കെ വച്ചൊരു ഹിപ്പിക്കാരനുമുണ്ട്.. ഫ്രെയിമിൽ നമ്മൾ ആദ്യമേ ശ്രദ്ധിക്കത്തക്കവിധമുള്ള പൊസിഷനിൽ ഇരിക്കുന്ന അയാൾ പക്ഷേ, ആ രംഗത്ത് സീറ്റ് ഫില്ല്ചെയ്യാൻ വന്ന ജൂനിയർ ആർട്ടിസ്റ്റല്ല.. പിന്നെയോ, ചിത്രത്തിന്റെ നിശ്ചലഛായാഗ്രാഹകനാണ് കക്ഷി.. സ്റ്റിൽ ക്യാമറയ്ക്കു പിന്നിലെ സാന്നിധ്യമായി അതിന് മുൻപും പല ചിത്രങ്ങളിലും പ്രവർത്തിച്ചിരുന്നെങ്കിലും മേൽപ്പറഞ്ഞയാൾ മൂവി ക്യാമറയ്ക്കു മുന്നിലേക്ക് എത്തപ്പെട്ട ആദ്യ സിനിമ ഒരു പക്ഷേ 1980 ൽ പി. ചന്ദ്രകുമാറിന്റെ സംവിധാനത്തിൽ ഇറങ്ങിയ എയർഹോസ്റ്റസ് എന്ന ആ ചിത്രമായിരിക്കാം.. ശേഷം 43 വർഷങ്ങൾ കടന്നുപോകുന്നു.. എയർ ഹോസ്റ്റസ് എന്ന സിനിമയുടെ സഹസംവിധായകനായിരുന്നൊരാൾ പിന്നീട് സംവിധായകനായി മലയാളത്തിൽ നിരവധി ചിത്രങ്ങൾ ചെയ്തു പ്രശസ്തനായി, പിൽക്കാലത്ത് അദ്ദേഹത്തിന്റെ മകൻ അദ്ദേഹത്തോടൊപ്പം തന്നെ സംവിധാന സഹായിയായും സഹസംവിധായകനായും പ്രവർത്തിച്ച ശേഷം സ്വതന്ത്ര സംവിധായകനായി അരങ്ങേറ്റം കുറിക്കുന്ന ചിത്രം ഇറങ്ങുന്നു.പാച്ചുവും അത്ഭുതവിളക്കുമെന്ന് പേരുള്ള ആ ചിത്രത്തിലുമുണ്ടൊരു യാത്രാ രംഗം.. ഇത്തവണ മുംബൈയിൽ നിന്ന് കേരളത്തിലേക്കുള്ളൊരു തീവണ്ടിയിൽ ചിത്രത്തിലെ ടൈറ്റിൽറോൾ ചെയ്യുന്ന നായകനടക്കമുള്ളവർ ഉൾപ്പെടുന്ന സീനാണ്.. ഇവിടെയും സീറ്റിൽ യാത്രക്കാരനായി മേൽപ്പറഞ്ഞ കക്ഷിയുണ്ട്.. മാത്രമല്ല, ആ ചിത്രത്തിന്റെ നിശ്ചല ഛായാഗ്രഹണം നിർവഹിക്കുന്നതും അയാൾ തന്നെ.. വർഷങ്ങളും തലമുറകളും മാറുമ്പോഴും സൗമ്യഭാവത്തിൽ, താനെന്ന യാത്രക്കാരന്റെ ആ സ്ഥിരം സീറ്റിൽ മലയാള സിനിമയിലൂടെയുള്ള യാത്ര തുടർന്നുകൊണ്ടിരിക്കുന്നു മോമി എന്ന എം. കെ. മോഹനൻ.. "ഫോട്ടോഗ്രഫി പഠിപ്പിക്കാൻ പറ്റില്ല, പക്ഷേ പഠിക്കാൻ പറ്റും".... [](https://cdn.boolokam.com/articles/2023/05/ss.jpg)പാലക്കാട്ടെ കൊല്ലങ്കോട്ട് ജനിച്ച് ഒരു കർഷകനായി ജീവിതം ആരംഭിച്ച്, സുഹൃത്തിന്റെ ഫോട്ടോസ്റ്റുഡിയോയിലെ നിത്യസന്ദർശനത്തിലൂടെ ഫോട്ടോഗ്രഫി പഠിച്ചെടുത്തയാളാണ് മോഹനൻ.. പിന്നീട് സ്വന്തമായി ഒരു സ്റ്റുഡിയോ തുടങ്ങണമെന്ന സ്വപ്നവുമായി മദിരാശിയിലേക്ക്.. അക്കാലത്ത് സഹ സംവിധായകനായിരുന്ന പി. ചന്ദ്രകുമാറുമായി അവിടെ സഹവാസം.. ഒപ്പം താമ്പരത്ത് ഒരു സ്റ്റുഡിയോയിൽ ജോലിയും.. ചന്ദ്രകുമാറിന്റെ ജേഷ്ഠൻ പി.ഗോപികുമാർ സംവിധാനം ചെയ്ത പിച്ചിപ്പൂ എന്ന ചിത്രത്തിൽ നിന്ന്, അദ്ദേഹത്തിന്റെ സ്ഥിരം ഫോട്ടോഗ്രാഫർ അനാരോഗ്യം മൂലം വിട്ടുനിന്നതിനാൽ ആ ഒഴിവിലേക്ക് എത്തി നിശ്ചല ഛായാഗ്രാഹകനായി മലയാള സിനിമയിൽ മോഹനൻ ഹരിശ്രീ കുറിച്ചു 1978 ൽ.. സ്റ്റിൽ ഫോട്ടോഗ്രാഫറായുള്ള സിനിമാ ജീവിതം അര നൂറ്റാണ്ടിനടുത്തെത്തുമ്പോൾ, ഇരുന്നൂറോളം സിനിമകളുടെ ഭാഗമായിക്കഴിഞ്ഞിരിക്കുന്നു ഇദ്ദേഹം.. തങ്ങളുടെ ചിത്രങ്ങളിൽ മോമിയെ സ്ഥിരമായി ഉൾപ്പെടുത്തിയിരുന്ന സംവിധായകരായിരുന്നു പലരും.. ആദ്യ കാലത്ത് പി. ഗോപികുമാറിന്റെയും, പി. ചന്ദ്രകുമാറിന്റെയും ഒട്ടേറെ ചിത്രങ്ങളിൽ ഫോട്ടോഗ്രാഫറായി... [![](https://cdn.boolokam.com/articles/2023/05/W2R-1024x1024.jpg)](https://cdn.boolokam.com/articles/2023/05/W2R.jpg)സത്യൻ അന്തിക്കാട് ചിത്രങ്ങളിൽ ഒഴിച്ചു കൂടാനാവാത്ത ചില അഭിനേതാക്കളെ നമ്മൾ കണ്ടിട്ടുണ്ട്.. അതുപോലെ അന്തിക്കാടൻ സിനിമകളിലെ സ്റ്റിൽ ഫോട്ടോഗ്രഫിയിൽ നിത്യസാന്നിധ്യമായിരുന്നു മോഹനൻ എന്ന മോമി. ഒട്ടനവധി സത്യൻ ചിത്രങ്ങളിൽ ചെറുവേഷങ്ങളിൽ പ്രത്യക്ഷപ്പെടുക വഴി പ്രേക്ഷകർക്ക് ഏറെക്കുറെ പരിചിതനുമാണിദ്ദേഹം.ലാൽജോസിനൊപ്പവും ഒട്ടേറെ ചിത്രങ്ങളിൽ പ്രവർത്തിച്ചിട്ടുള്ള മോഹനൻ, സിബി മലയിൽ, ഹരികുമാർ, ലോഹിതദാസ്, കമൽ, അടൂർ ഗോപാലകൃഷ്ണൻ തുടങ്ങി നിരവധി സംവിധായകരുടെ ചിത്രങ്ങളിൽ സ്റ്റിൽ ഫോട്ടോഗ്രഫി കൈകാര്യം ചെയ്തിട്ടുണ്ട്.. സത്യൻ അന്തിക്കാട് ചിത്രങ്ങളിലെ അവിഭാജ്യ ഘടകമായ മോമി, അന്തിക്കാട്ടെ ഇളമുറക്കാരായ അനൂപ് സത്യൻ, അഖിൽ സത്യൻ എന്നിവരുടെ ആദ്യ സംവിധാന സംരംഭങ്ങളിലും നിശ്ചല ഛായാഗ്രാഹകനും അഭിനേതാവുമായി സാന്നിധ്യമറിയിച്ചിരിക്കുന്നു..