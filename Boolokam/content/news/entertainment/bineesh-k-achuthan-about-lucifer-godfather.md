---
author: Beaumaris
categories:
- Entertainment
comment_count: 0
date: 2022-10-06 14:47:17
draft: false
image: ''
like_count: 47128
share_count: 27045
tags:
- chirajeevi
- GODFATHER
- Lucifer
- mohanlal
title: അങ്ങനെയെങ്കിൽ പ്രിയദർശനും ജിത്തു ജോസഫിനും അമൽ നീരദിനുമെതിരെ വിദേശ പ്രേക്ഷകർ
  എത്ര ട്രോൾ ഇറക്കേണ്ടി വരും ? ഗോഡ്ഫാദറിനെതിരെ ട്രോൾ ഇറക്കുന്നവർ വായിക്കാൻ
view_count: 2068355
---

**Bineesh K Achuthan** ഓരോ കലാരൂപങ്ങളും രൂപാന്തരം നടത്തുമ്പോൾ ദേശകാല ഭേദങ്ങൾക്കനുസൃതമായ മാറ്റങ്ങൾ വരുത്താറുണ്ട്. ഒരു കൃതി നാടകമാക്കിയാലും ചലച്ചിത്രമാക്കിയാലും കഥാപ്രസംഗമാക്കിയാലും അതാത് കലാരൂപത്തിനിണങ്ങും വിധം മാറ്റങ്ങൾ അനിവാര്യമാണ്. മലയാള സാഹിത്യത്തിലെ ധാരാളം ഉത്കൃഷ്ടമായ സാഹിത്യ കൃതികൾ ചലച്ചിത്ര രൂപമാക്കിയ പ്രശസ്ത നടനും സംവിധായകനുമായ മധു ഇതിനേക്കുറിച്ച് ഒരിക്കൽ പറയുകയുണ്ടായി. ഒരു കൃതി താൻ സിനിമയാക്കാൻ തീരുമാനിച്ച് അതിന്റെ പകർപ്പവകാശം സ്വന്തമാക്കിയാൽ പിന്നെ അതിന്റെ പൂർണ്ണ ഉത്തരവാദിത്തം തനിക്കായിരിക്കുമെന്നും അതിൽ ആവശ്യമായ തിരുത്തലുകൾ വരുത്താൻ ഉള്ള സ്വാതന്ത്ര്യവും തനിക്കുണ്ട് എന്നും അദേഹം വ്യക്തമാക്കി. ഈ വിഷയം സംബന്ധിച്ച് എന്റെ ഓർമ്മയിലെ ആദ്യ വിവാദം ലോക പ്രശസ്ത സംവിധായകൻ അടൂർ ഗോപാലകൃഷ്ണനും സാഹിത്യകാരൻ സക്കറിയയും തമ്മിലുണ്ടായതാണ്. ഭാസ്ക്കര പട്ടേലരും എന്റെ ജീവിതവും എന്ന സക്കറിയയുടെ കൃതിയെ ആസ്പദമാക്കിയാണ് വിധേയൻ എന്ന ചിത്രം അടൂർ ഗോപാലകൃഷ്ണൻ എടുക്കുന്നത്. മൂലകൃതിയിൽ നിന്നും വ്യത്യസ്തമായി സിനിമ ചിത്രീകരിച്ചു എന്ന സക്കറിയയുടെ ആരോപണവും അടൂരിന്റെ മറുപടിയും ഏറെ നാൾ മാധ്യമ ശ്രദ്ധ പിടിച്ചു പറ്റിയിരുന്നു. ഇത്രയും പറയാൻ കാരണം ഇന്നലെ റിലീസ് ചെയ്ത തെലുങ്ക് ചിത്രം ഗോഡ് ഫാദറിനെതിരെ മലയാളി പ്രേക്ഷകരിൽ നിന്നും ഉയർന്ന വ്യാപക വിമർശനങ്ങളുടെ പശ്ചാത്തലത്തിലാണ്. കേരളത്തിൽ ബ്ലോക്ക് ബസ്റ്റർ വിജയം നേടിയ, പ്രഥ്വിരാജിന്റെ മോഹൻലാൽ ചിത്രമായ ലൂസിഫറിന്റെ തെലുങ്ക് പതിപ്പാണ് ഗോഡ് ഫാദർ. മോഹൻ രാജ സംവിധാനം നിർവ്വഹിച്ച ഗോഡ് ഫാദറിൽ തെലുങ്ക് മെഗാ സ്റ്റാർ ചിരഞ്ജീവിയാണ് കേന്ദ്ര കഥാപാത്രം. മലയാളം പതിപ്പിൽ നിന്നും വ്യത്യസ്തമായി പ്രമേയത്തിലും പാത്ര സൃഷ്ടിയിലും കാര്യമായ മാറ്റം വരുത്തി കൊണ്ടാണ് തെലുങ്ക് പതിപ്പ് പുറത്തിറക്കിയിരിക്കുന്നത്. തെലുങ്ക് പ്രേക്ഷകർക്കിഷ്ടപ്പെടുന്ന രീതിയിൽ തിരക്കഥ പൊളിച്ചെഴുതി കൊണ്ടാണ് മോഹൻരാജ ഗോഡ് ഫാദർ സംവിധാനം ചെയ്തിരിക്കുന്നത്. ടോവിനോ തോമസിന്റെ കഥാപാത്രത്തെ ഒഴിവാക്കിയതും നായക നടന്റെ സ്ക്രീൻ സ്പേസ് വർദ്ധിപ്പിച്ചതുമാണ് പ്രധാന മാറ്റങ്ങൾ. ആന്ധ്രയിലെയും തെലുങ്കാനയിലെയും പ്രേക്ഷകർക്കിടയിൽ വൻ സ്വാധീനമുള്ള ചിരഞ്ജീവിയുടെ കഥാപാത്രത്തിന്റെ സ്ക്രീൻ സ്പേസ് കുറഞ്ഞ് പോകുന്നത് അവിടെയുള്ളവർക്ക് ചിന്തിക്കാൻ പോലും കഴിയാത്ത കാര്യമാണ്. ആഗസ്റ്റ് 1, മൂന്നാം മുറ, ഹിസ് ഹൈനസ് അബ്ദുള്ള, മണിച്ചിത്രത്താഴ് തുടങ്ങിയ മലയാളം സൂപ്പർ ഹിറ്റുകളിൽ നായക കഥാപാത്രം സ്ക്രീനിൽ വരുന്നത് ഒരു മണിക്കൂറിനടുത്താണ്. ഇത്രയും ദൈർഘ്യമെടുക്കാനുള്ള സ്വാതന്ത്രം മലയാളത്തിൽ മാത്രമേ ഉള്ളൂ. അന്യഭാഷാ പ്രേക്ഷകർ അക്ഷമരാകാൻ ഇത് തന്നെ ധാരാളം. ഓരോ ദേശത്തെയും പേക്ഷകന് അവരവരുടേതായ തനത് ചേരുവകളും ശൈലികളും ഉണ്ട്. അതിനനുസൃതമായ മാറ്റങ്ങൾ വരുത്താൻ അണിയറ പ്രവർത്തകർ നിർബന്ധിതരാകും. കേരളത്തിൽ സൂപ്പർ ഹിറ്റായ മേജർ രവിയുടെ മോഹൻലാൽ ചിത്രം കീർത്തിചക്ര തമിഴ് നാട്ടിൽ ജീവക്ക് പ്രാധാന്യം നൽകിയാണ് റിലീസ് ചെയ്തത്. ജീവയുടെ കഥാപാത്രത്തിന് മലയാളം പതിപ്പിൽ നിന്നും വ്യത്യസ്തമായി പ്രത്യേകം ഇൻട്രൊ പോലുമുണ്ടായി. ഇതാദ്യമായല്ല ഒരു മലയാള ചിത്രം തെലുങ്കിലേക്ക് റീമേക്ക് ചെയ്യുന്നത്. അയ്യപ്പനും കോശിയുമടക്കം എത്രയോ ചിത്രങ്ങൾ .... മോഹൻലാലിന്റെ തന്നെ 30 ചിത്രങ്ങളെങ്കിലും തെലുങ്കിൽ റീ മേക്ക് ചെയ്തിട്ടുണ്ട്. ചിരഞ്ജീവിയുടെ മുൻ കാല മലയാളം റീമേക്കുകളായ പൂവിനു പുതിയ പൂന്തെന്നലും ഹിറ്റ്ലറുമൊക്കെ മൂലകഥ മാത്രം സ്വീകരിച്ചു കൊണ്ട് അടിമുടി തെലുങ്ക് ശൈലിയിൽ ഉടച്ചു വാർത്ത ചിത്രങ്ങളായിരുന്നു. എന്നാൽ ഗോഡ് ഫാദറിന്റെ ട്രെയ്ലർ ഇറങ്ങിയത് മുതൽ നമ്മൾ അതിനെതിരെ ട്രോളുകൾ ഇറക്കുന്നു. അങ്ങനെയാണെങ്കിൽ പ്രിയദർശനും ജിത്തു ജോസഫിനും അമൽ നീരദിനുമെതിരെ വിദേശ പ്രേക്ഷകർ എത്ര ട്രോൾ ഇറക്കേണ്ടി വരും .....