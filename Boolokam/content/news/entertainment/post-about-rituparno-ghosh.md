---
author: Beaumaris
categories:
- Entertainment
comment_count: 0
date: 2023-05-30 05:14:07
draft: false
image: https://cdn.boolokam.com/articles/2023/05/fff-4-1024x1024.jpg
like_count: 50159
share_count: 6779
tags:
- ACTOR
- director
- Featured
- Rituparno Ghosh
title: ഇന്ത്യൻ സിനിമാലോകത്തിൽ ഋതുഭാവ തരംഗങ്ങളുണർത്തിയ ഋതുപർണ്ണഘോഷ്
view_count: 695741
---

**സ്മരണാഞ്ജലി, ഋതുപർണ്ണഘോഷ്(1963-2013)** **പ്രസാദ് എണ്ണയ്ക്കാട്** സത്യജിത് റേ,മൃണാൾ സെൻ തുടങ്ങിയവർക്കുശേഷം ബംഗാളി സിനിമ കണ്ട പ്രശസ്ത സംവിധായകനും നടനുമായ ഋതുപർണ്ണഘോഷ് ഓർമ്മയായിട്ട് ഇന്ന് ഒരു പതിറ്റാണ്ട്.സാധാരണ വ്യവഹാരങ്ങളിൽ നിന്നൊഴിഞ്ഞ്,അസാധാരണമായ മനസ്സും,ചിന്തയും, സർഗ്ഗാത്മകതയും,വിപ്ളവബോധവും സമന്വയിച്ച് പുതിയൊരു ഭാവതരംഗം സൃഷ്ടിക്കപ്പെടുന്നതിലൂടെ മറ്റൊരു സൃഷ്ടി കൂടി നടക്കുന്നു.നവഭാവുകത്വത്തിന്റെ വക്താക്കളായി പ്രതിഭാശാലികളുടെ ജന്മം.അത്തരത്തിലുൾപ്പെടുത്താവുന്ന ഒരാളായിരുന്നു ഇന്ത്യൻ സിനിമാലോകത്തിൽ ഋതുഭാവ തരംഗങ്ങളുണർത്തിയ ഋതുപർണ്ണഘോഷ് എന്ന വിഖ്യാത ബംഗാളി സംവിധായകൻ.സംവിധായകനായും, നടനായും ദ്വന്ദ്വ വ്യക്തിത്വങ്ങളിലൂടെ സർഗ്ഗാത്മ കതയുടെ ഉച്ചസ്ഥായിയിൽ വിഹരിക്കവെ ജീവിതത്തിൽ നിന്നും എന്നെന്നേക്കുമായി വിട പറയേണ്ടി വന്ന ഹതഭാഗ്യൻ എന്നും പറയാം. ചെയ്യാനും,ചെയ്തുതീർക്കാനും ഇനിയും എത്രയോ കാര്യങ്ങൾ മുന്നിൽ കിടക്കുമ്പോൾ അവിചാരിതമായി മടങ്ങിപ്പോകേണ്ടി വരുന്നതു ദുഃഖപൂർണ്ണം തന്നെ. [](https://cdn.boolokam.com/articles/2023/05/dqq-1.jpg)1990കൾക്കു ശേഷം ദേശീയവും,അന്തർദേശീയവുമായ തലങ്ങളിൽ തന്റെ ഭാരതീയത കൊണ്ടും, പ്രമേയപരമായ നൂതനത കൊണ്ടും ശ്രദ്ധേയമായ സംഭാവനകൾ നല്കിയ ഋതുപർണ്ണഘോഷിന്റെ സിനിമകൾ പെൺമനസ്സിന്റെ ഉള്ളടരുകളി ലേക്കുള്ള സർഗ്ഗാത്മകസഞ്ചാരമായിരുന്നെന്ന് സി.എസ്.വെങ്കിടേശ്വരൻ.കച്ചവടസംസ്ക്കാരത്തോടും, കലയോടും വിട്ടുവീഴ്ച്ച ചെയ്യാതെ തന്നെ തനിക്കിഷ്ടമുള്ള ചിത്രങ്ങൾ നിർമ്മിക്കുവാൻ ഋതുവിനു കഴിഞ്ഞു. തന്റെ സിനിമയിലെ അന്വേഷണങ്ങൾ കൂടുതലും “പെൺമയിലേക്കുള്ള പ്രയാണങ്ങളായിരുന്നു.”സ്ത്രീയായും,പുരുഷനായും അഭ്രപാളികളിലൂടെ ജനസമക്ഷത്തിനു മുന്നിൽ അദ്ദേഹം നിറഞ്ഞു നിന്നു. “ഒന്നിൽ മാത്രം ഒതുങ്ങാത്ത ലൈംഗികസ്വാതന്ത്ര്യത്തിന്റെ പ്രതീകം ”അതാണു ഞാൻ എന്നദ്ദേഹം തുറന്നു പറഞ്ഞു. നിലവിലുള്ള കലാസങ്കൽപ്പങ്ങളോടുള്ള കലഹം തന്നെയായിരുന്നു അത്. [![](https://cdn.boolokam.com/articles/2023/05/fff-4-1024x1024.jpg)](https://cdn.boolokam.com/articles/2023/05/fff-4.jpg)സ്ത്രൈണതയുടെ അവ്യാഖ്യേയമായ തലങ്ങളിലൂടെ സഞ്ചരിച്ച് , ഋതുഭാവങ്ങൾ പോലെ പെൺമനസ്സിന്റെ ഭാവതരംഗങ്ങൾ സൂക്ഷ്മ ദൃഷ്ടിയോടെ അനാവരണം ചെയ്യുകയും,സ്ത്രീയുടെ നിരവധി സങ്കീർണ്ണമായ പ്രശ്ന ങ്ങളെ ആവിഷ്ക്കരിച്ച് അസാധാരണ ചാതുരിയോടെ വിസ്മരിക്കാനാവാത്ത അഭിനയമുഹൂർത്തങ്ങൾ സമ്മാനിക്കുകയും ചെയ്തുകൊണ്ട് അനുവാചകഹൃദയത്തിൽ തിരയിളക്കൾ സൃഷ്ടിച്ചു. വെള്ളം പോലെയാണു ഞാൻ,സ്ത്രീയുടെ പാത്രത്തിലൊഴിക്കുമ്പോൾ ആ രൂപം, പുരുഷന്റേതാണെങ്കിൽ അവന്റേതും” .ഇത്‌ ഒരു അസാധാരണ പ്രതിഭക്കു മാത്രം കഴിയുന്ന ശക്തിവിശേഷമാണ്‌. അതു തന്നെയാണു ശരിയായ കലാകാരനും. ഏതു കഥാപാത്രമാകുന്നുവോ ,ആ കഥാപാത്രത്തിന്റെ മനസ്സിലേക്കും ശരീരത്തിലേക്കും അർപ്പണമനോഭാവത്തോടെയുള്ള ആഴ്ന്നിറങ്ങൽ.ഋതുവിന്റെ സിനിമകളിൽ സ്ത്രീമനസ്സിന്റെ നിറയലുകളും,ഉൾപ്പിരിവുകളും, പൂക്കലുകളും, വിരഹങ്ങളും, ഉള്ളുരുക്കങ്ങളും, നിരാസങ്ങളും തുടങ്ങി നിരവധി ഭാവഭേദങ്ങൾ കാറ്റായോ, കനലായോ, ഘനീഭവിച്ചോ,കല്ലായോ, കയമായോ നിറഞ്ഞു നിന്നു. ഘനീഭൂതമാകുന്ന അന്തസംഘർഷങ്ങൾ സിനിമ കണ്ടിറങ്ങുന്നവരിലും തളം കെട്ടികിടന്നു. [![](https://cdn.boolokam.com/articles/2023/05/qs.webp)](https://cdn.boolokam.com/articles/2023/05/qs.webp)ഉഭയലൈംഗികതയുടെ ആഖ്യാനയുക്തികളേയും,ചട്ടക്കൂടുകളേയും മറികടന്ന് രണ്ടു ദശാബ്ദക്കാലം ഇന്ത്യൻ സിനിമാലോകത്തിൽ തനതായ വ്യക്തിമുദ്ര പതിപ്പിച്ച ഘോഷിനെ തേടി നിരവധി അംഗീകാരങ്ങൾ തേടിയെത്തി.95 ൽ പുറത്തിറങ്ങിയ "ഉനിഷേ ഏപ്രിൽ" ബംഗാളിസിനിമയിലെ നവതരംഗത്തിനു നാന്ദി കുറിക്കുകയും, മികച്ച ചിത്രത്തിനുള്ള ദേശീയ അവാർഡ് നേടുകയും ചെയ്തു. തുടർന്ന് ഹിന്ദിയിലും,ബംഗാളിയിലും,ഇംഗ്ലീഷിലുമായി സംവിധാനം ചെയ്ത 18 ചിത്രങ്ങളും ഇന്ത്യക്കകത്തും പുറത്തും ഏറെ ശ്രദ്ധ നേടി. ദഹൻ,അസുഖ്,ചോക്കർബാലി,റെയിൻകോട്ട്,ബരിവാലിഅന്തർമഹൽ,നൗക്കദുബി,അബോഹോമൻ,ചിത്രാംഗദ,ഡി ലാസ്റ്റ് ലിയർ എന്നിവയാണ് പ്രധാന ചിത്രങ്ങൾ. ബംഗാളിയിലേയും, അന്യഭാഷാചിത്രങ്ങളിലേയും മുൻ നിര താരങ്ങൾ ഋതുപർണ്ണ ചിത്രങ്ങളിൽ വേഷമിട്ടിട്ടുണ്ട് .ബംഗാളി ചാനലുകളിൽ അദ്ദേഹം അവതരിപ്പിച്ചിരുന്ന ചാറ്റ് ഷോകളും ജനപ്രിയമായിരുന്നു.നിനച്ചിരിക്കാതെ 49-ാം വയസ്സിൽ പെയ്തു തീരാത്ത ഋതുമർമ്മരങ്ങൾ ബാക്കിയാക്കി അതിശീഘ്രം കാലയവനികക്കുള്ളിൽ മറഞ്ഞ ഋതുപർണ്ണഘോഷിന്‌ ഇന്ത്യൻ ചലച്ചിത്രരംഗത്തു മരണമില്ല. ഇനിയും ഉണരാനുള്ള ഋതുതരംഗങ്ങളുമായി അദ്ദേഹം അഭ്രപാളിയിലെ പ്രേക്ഷകമനസ്സിലൂടെ എന്നുമെന്നും തിരയടിക്കും.ആ വിഖ്യാത ചലച്ചിത്രകാരൻ്റെ ഓർമ്മക്കുമുമ്പിൽ പ്രണാമം