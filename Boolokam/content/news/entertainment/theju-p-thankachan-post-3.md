---
author: Beaumaris
categories:
- Entertainment
comment_count: 0
date: 2023-01-15 14:10:41
draft: false
image: ''
like_count: 55773
share_count: 24848
tags:
- anurag engineering works
- love and movies
- super sharanya
- thanneer mathan dinangal
title: മനുഷ്യരെ രക്ഷപ്പെടുത്തുന്നതിന് കല യ്ക്ക് പോലും പരിമിതികളുണ്ട്, എന്നാൽ പ്രണയത്തിനതില്ല
view_count: 2024293
---

**Theju P Thankachan** വിവാഹത്തിലെത്തിച്ചേർന്നേക്കുമോ എന്ന സന്ദേഹം മൂലം പ്രണയത്തിൽ നിന്നകന്ന് നിൽക്കുന്ന മനുഷ്യർ നമുക്ക് ചുറ്റിലുമുണ്ട്. സ്നേഹബന്ധം വിവാഹത്തിൽ കലാശിച്ചാലതൊന്ന് മാത്രം പ്രണയസാഫല്യം എന്ന് സൊസൈറ്റി പറഞ്ഞ് പഠിപ്പിച്ചതിന്റെ അനന്തരഫലം! പരസ്പരം ഇഷ്ടപ്പെട്ട രണ്ട് പേർക്ക് മറയില്ലാതെ സംസാരിക്കാനും കെട്ടിപ്പിടിക്കാനും പൊട്ടിച്ചിരിക്കാനും ഉമ്മ വെയ്ക്കാനും ട്രോമ പങ്കിടാനും ലൈംഗീക സുഖം അവകാശപ്പെടാനും ഭക്ഷണമുണ്ടാക്കാനും ട്രിപ്പ് പോകാനും രാത്രി നടക്കാനിറങ്ങാനുമെല്ലാം സാധിച്ചാലും വിവാഹിതരായില്ലല്ലോ എന്ന ഒറ്റക്കാരണം പറഞ്ഞ് അവരിരുവരുടെയും അനുരാഗത്തെ റദ്ദ് ചെയ്യുന്ന കളയുകയാണ് സമൂഹം. പ്രണയാനുഭൂതിയെ വിവാഹം എന്നല്ല ഒരു സ്കെയിലും കൊണ്ടളക്കാനാവില്ല എന്നിരിക്കെ കല്യാണമീറ്ററിൽ വെച്ച് തൂക്കിനോക്കി പ്രേമബന്ധത്തിന്റെ ഗുണനിലവാരം പറയാൻ റെഡി ആയി നിൽക്കുന്ന ആൾക്കൂട്ടം.! ഈ ചിന്താഗതി പെരുകുന്നത് കാരണമാണ് പ്രേമം എന്ന് കേൾക്കുമ്പോഴേ മിക്കവാറും ആളുകൾ അതിന്റെ വിവാഹസാധ്യതകളെക്കുറിച്ച് ആലോചിക്കുന്നത്. ആളുകളിലെ ഈ പ്രേമാശങ്കയുടെ പ്രതിഫലനം നമുക്ക് സിനിമകളിൽ കാണാൻ സാധിക്കും. മേരിയേയും മലരിനെയും സ്നേഹിക്കാൻ മാത്രമേ പ്രേമത്തിലെ ജോർജിന് കഴിഞ്ഞുള്ളൂ. അവർ രണ്ടുപേരും അയാൾക്ക് സെറ്റായില്ല. ഈ കൊച്ചെങ്കിലും സെറ്റാവുമോ എന്ന സംശയം കാരണമാണ് അയാൾ സെലിന്റെ വീട്ടിലേക്ക് ചെല്ലാൻ അനുവാദം ചോദിക്കുന്നത്..തന്റെ മുപ്പതുകളിൽ കല്യാണപ്പേടി ബാധിച്ച ജോർജിനെയാണ് ക്ലൈമാക്സിൽ പ്രേക്ഷകന് കാണാൻ കഴിയുക.അങ്ങനെ നോക്കിയാൽ പ്രണയം നിഷേധിക്കപ്പെട്ട നായകന്റെ കഥയ്ക്ക് അനുയോജ്യമായ ടൈറ്റിൽ തന്നെയാണ് പ്രേമം. ഇനി ഇതേ ചിന്താഗതിയുടെ വിപരീതസ്വഭാവം പേറുന്ന സിനിമകളും മലയാളത്തിലുണ്ട്. വിവാഹം കഴിച്ചോളാം എന്ന് മുൻകൂട്ടി വാക്ക് കൊടുക്കാത്ത, പ്രേമക്കരാർ ആവശ്യപെടാത്ത കമിതാക്കളുടെ കഥപറയുന്ന സിനിമകൾ.ഗിരീഷ് എ ഡി യുടെ നായികാനായകന്മാർ ഈ രീതി പിന്തുടരുന്നവരാണ്. തണ്ണീർമ്മത്തനിലെ ജെയ്‌സണും കീർത്തിയും തമ്മിൽ വാഗ്ദാനങ്ങൾ ഒന്നും കൈമാറുന്നില്ല.. അവർ ഉമ്മകളും നോട്ടങ്ങളും മാത്രമേ പരസ്പരം കൈമാറുന്നുള്ളൂ.. കാമുകൻ ക്രിസ്ത്യാനിയാണെന്നും കൊച്ച് ഹിന്ദുവാണെന്നും അതെത്ര വലിയ അന്തരം തങ്ങളുടെയിടയിൽ വരുത്തുമെന്നുമെല്ലാമുള്ള ബോധം ഇരുവരുടെയും അബോധത്തിലെങ്കിലുമുണ്ട്.കീർത്തിയുടെയുള്ളിലത് ഉറപ്പായും ഉണ്ട്. അതുകൊണ്ടാണ് ലൈൻ വീട്ടിൽ പൊക്കി സീനാകുമ്പോൾ പോലും കീർത്തി വല്ലാതെ പ്രാക്ടിക്കൽ ആകുന്നത്.. ഇതേ ആറ്റിട്യൂഡ് തന്നെയാണ് സൂപ്പർ ശരണ്യയിലെ നായികയ്ക്കും.പ്രണയകാലം ഓർമ്മകൾ നിറഞ്ഞതാക്കുക എന്നത് മാത്രമാണ് ആ ബിടെക്ക്കാരിയുടെ ഉദ്ദേശ്യം. കുടുംബാന്തരീക്ഷമോ ദീപുവിന്റെ സാമ്പത്തിക സ്ഥിതിയോ ശരണ്യയെ അലട്ടുന്നില്ല. ഭാവിയെ പേടിച്ച് ഉഗ്രനൊരു പ്രണയം വേണ്ടെന്ന് വെയ്ക്കാനൊന്നും ശരണ്യയെ കിട്ടില്ല..അതിന് തടയിടുന്നത് സ്വന്തം കൂട്ടുകാരി ആണെങ്കിൽ പോലും.. കൈകോർത്ത് പിടിച്ച് കപ്പലണ്ടിയും കൊറിച്ച് കടപ്പുറത്തൂടെ നടക്കുന്ന ദീപു-ശരണ്യമാർ വളരെ ലിബറേറ്റിങ് ആയൊരു കാഴ്ച്ചയാണ്. സമൂഹത്തിനെ പേടിച്ച് നായകനെ വേണ്ടെന്ന് വെയ്ക്കാൻ ഒരുക്കമല്ലാത്ത കാമുകിയെ ഗിരീഷ് നിർമ്മാതാവിന്റെ കുപ്പായമണിഞ്ഞ അനുരാഗിലും കാണാൻ സാധിക്കും. പ്രൈവസിയെന്ന് കേട്ടിട്ട് പോലുമില്ലാത്ത ഒരു കൂട്ടമാളുകൾ കൂടിച്ചേർന്നൊരു പ്രൈവറ്റ് ബസ്സിനുള്ളിൽ വെച്ച് ഇഷ്ടപ്പെട്ട പയ്യന്റെ അടുത്തിരിക്കാൻ നീതു കാണിക്കുന്ന ധൈര്യം ഒട്ടും ചെറുതല്ല.. സൊസൈറ്റിയെ എതിർത്ത് എന്ത് ചെയ്താലും അത് ചരിത്രമാണ്. കല്യാണം കഴിച്ചോ ഇല്ലയോ എന്നുള്ളതിന് പ്രണയവുമായി യാതൊരു ബന്ധവുമുണ്ടാവാൻ പാടുള്ളതല്ല. രണ്ടും രണ്ടാണ്. സമൂഹമത് മനസ്സിലാക്കാനും വീടുകളിൽ അത് നടപ്പിൽ വരാനും കാലങ്ങളെടുക്കും. സിനിമകളിൽ എങ്കിലും മനുഷ്യർക്ക് സ്വതന്ത്രരായി പ്രണയിക്കാൻ, വിവാഹത്തിൽ അവസാനിക്കുമോ എന്നോർത്ത് പേടിക്കാതെ സ്നേഹിക്കാൻ,കഴിയട്ടെ. കാലാന്തരത്തിൽ മാറ്റങ്ങൾ ഉണ്ടാവുന്നതിന് മുൻപ് കലയിൽ മാറ്റം വരട്ടെ. പ്രണയചിന്തകളിൽ, പ്രേമസങ്കല്പങ്ങളിൽ മാറ്റം വരട്ടെ. പ്രണയത്തെ കുറിച്ച്,അത് തരുന്ന സ്വാതന്ത്ര്യത്തെ കുറിച്ച് ചർച്ചകൾ സംഭവിക്കട്ടെ. താത്പര്യമുണ്ടെങ്കിൽ മാത്രം, താത്പര്യമുള്ളപ്പോൾ മാത്രം ആളുകൾ വിവാഹം കഴിക്കട്ടെ. കാരണം പാട്രിയാർക്കിയിൽ നിന്ന് ലോകത്തെ രക്ഷിക്കാൻ പ്രണയത്തിന് മാത്രമേ സാധിക്കുകയുള്ളൂ. മനുഷ്യരെ രക്ഷപ്പെടുത്തുന്നതിന് കലയ്ക്ക് പോലും പരിമിതികളുണ്ട്. എന്നാൽ പ്രണയത്തിനതില്ല. പ്രണയത്തെ കുറിച്ചോർത്ത്, കാമിനിയെ കുറിച്ചോർത്ത് ആളുകൾ കരയുന്ന കാലം അവസാനിക്കട്ടെ. പ്രണയത്തെ കുറിച്ചോർത്ത് പുഞ്ചിരിക്കാൻ മാത്രം ആളുകൾക്ക് സാധിക്കുന്നൊരു ലോകം സംജാതമാവട്ടെ.