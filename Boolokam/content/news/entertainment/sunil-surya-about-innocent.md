---
author: Beaumaris
categories:
- Entertainment
comment_count: 0
date: 2023-03-27 08:54:21
draft: false
image: https://cdn.boolokam.com/articles/2023/03/egeg-3.jpg
like_count: 18310
share_count: 6154
tags:
- ACTOR
- innocent
title: '"പറുദീസയിൽ എന്തൊക്കെ കാത്തിരിക്കുന്നു എന്നു പറഞ്ഞാലും മനുഷ്യൻ മരണത്തെ പേടിക്കുന്നു,
  ഈ ഭൂമിയിലെ ജീവിതത്തെ സ്നേഹിക്കുന്നു"'
view_count: 430326
---

**Sunil Surya - അഭിനേതാവ്** " പണ്ടൊരിക്കൽ ഞാൻ ഫെസ്ബുക്കിൽ ഈ ചിത്രം പോസ്റ്റ്‌ ചെയ്യുകയുണ്ടായി... അത് കണ്ടപ്പോൾ ചില സുഹൃത്തുക്കൾ ഈ ചിത്രം എന്റെ പഴയൊരു ചിത്രം ആണെന്ന് കരുതി കമന്റ് ചെയ്തു..ഞാൻ തിരുത്താൻ പോയില്ല, എന്താണ് എന്നറിയില്ല അതെനിക്ക് അത്രേം സന്തോഷം നൽകി.സ്കൂൾ കാലം മുതൽ മിമിക്രിയിൽ പങ്കെടുക്കവേ അദ്ദേഹത്തിന്റെ ശബ്ദം ഞാൻ അനുകരിച്ചിരുന്നു.. സിനിമയിലൂടെ ഒരുപാട് ചിരിപ്പിച്ച ഇന്നസെന്റ് സർ നല്ലൊരു സ്റ്റാൻഡ് അപ്പ്‌ കോമെഡിയൻ കൂടി ആയിരുന്നു.അദ്ദേഹത്തിന്റെജീവിതത്തിലെ കൈപ്പേറിയ അനുഭവങ്ങൾ നർമ്മത്തിൽ ചാലിച്ചു പറയുന്നത് നമ്മൾ എത്രയോ ആസ്വദിച്ചതാണ്. ക്യാൻസർ വാർഡിലെ ചിരി ഇന്നും കൊണ്ട് നടക്കുന്ന പുസ്തകങ്ങളിൽ ഒന്നാണ്.രമേഷ് പിഷാരടി ചേട്ടന്റെ ഫൺസ് അപ്പ്‌ ഓൺ എ ടൈമിൽ അദ്ദേഹം വരുന്നത് അറിഞ്ഞു കാണാൻ ഞാൻ നാട്ടിൽ നിന്നും എത്തിയപ്പോഴേക്കും ഷൂട്ടിംഗ് കഴിഞ്ഞ് ഇന്നസെന്റ് സർ പോയിരുന്നു... സിനിമാ നടൻ ആകാൻ ആഗ്രഹമുണ്ടായിരുന്ന ഞാൻ ഒരു കാലത്ത് റേഡിയോ ജോക്കി ആയിരുന്ന സമയത്ത് ഒരിക്കൽ വിക്കിയിൽ നോക്കിയപ്പോൾ അദ്ദേഹം ജനിച്ച ഫെബ്രുവരി 28 എന്ന തിയ്യതിയിൽ തന്നെയാണല്ലോ ഞാനും ജനിച്ചത് എന്നറിഞ്ഞപ്പോൾ എന്നിൽ ഉണ്ടായ കൗതുകം ചെറുതായിരുന്നില്ല ... പിൽക്കാലത്ത് സ്റ്റാൻഡ് അപ്പ്‌ കോമഡി ചെയ്തപ്പോൾ എന്റെ അച്ചാർ കമ്പനി പൊട്ടിപ്പോയ കഥ പറയാൻ ഉണ്ടായതിന്റെ പ്രചോദനം അദ്ദേഹത്തിന്റെ തീപ്പെട്ടി കമ്പനി തുടങ്ങി പൊട്ടിപ്പോയ ഇന്നസെന്റ് അനുഭവ കഥ കേട്ടതിന്റെ പ്രചോദനം ഉൾക്കൊണ്ടത് കൊണ്ട് തന്നെയായിരുന്നു.. സത്യത്തിൽ അത് വരെ funs up on a time പ്രോഗ്രാമിന്റെ ഗ്രൂമിങ് സെക്ഷനിൽ ഞാൻ പറഞ്ഞ കഥകൾ എല്ലാം ഏൽക്കാത്ത തമാശകൾ ആയിരുന്നു. ഗ്രൂമർ രതീഷ് കാരക്കാട് അണ്ണൻ ആണ് " നീ നിന്റെ അനുഭവ കഥ, ആ അച്ചാർ കമ്പനി പൂട്ടിപ്പോയ കഥ തന്നെ പ്രോഗ്രാമിൽ പറഞ്ഞാൽ മതിയെന്ന് എന്നോട് നിർദേശിച്ചത്". ഒരിക്കൽ പോലും നേരിൽ കണ്ടിട്ടില്ലെങ്കിലും കാണാതെ തന്നെ ഒരു കലാകാരൻ എന്ന നിലയിൽ വലിയ പ്രചോദനം ആയിരുന്നു എനിക്ക് ഇന്നസെന്റ് സർ.. കാണാത്ത നമുക്കൊക്കെ ഇത്രേം സങ്കടം ഉണ്ടാകുമ്പോൾ അദ്ദേഹത്തോടൊപ്പം പ്രവർത്തിച്ചവർക്ക് എത്ര വലിയ നൊമ്പരം ആയിരിക്കും ഈ വിടവാങ്ങൽ ഉണ്ടാക്കിയിരിക്കുന്നത്.. കലാകാരൻമാർക്ക് മരണം ഇല്ല എന്ന് പറയുമ്പോഴും, പ്രിയപ്പെട്ട ഇന്നസെന്റ് സർ ഒരുപാട് ചിരിപ്പിച്ച നിങ്ങൾ ഈ രാത്രി വിടപറയുമ്പോൾ അറിയാതെ മലയാളികൾക്കൊപ്പം ഞാനും കരഞ്ഞു പോകുന്നു... പ്രണാമം... ???? **![](https://cdn.boolokam.com/articles/2023/03/egeg-3.jpg)കാൻസർ വാർഡിലെ ചിരി എന്ന പുസ്തകത്തിൽ നിന്നും** ഒരു ക്രൈസ്തവന്റെ മരണവീട്ടിൽ ഞാനും ആലീസും പോയി. കുറച്ചു കഴിഞ്ഞപ്പോൾ അച്ചൻ വന്ന് പ്രാർത്ഥന തുടങ്ങി. '' എന്റെ ഓട്ടം പൂർത്തിയാക്കി. ഞാൻ നല്ലവണ്ണം യുദ്ധം ചെയ്തു. കർത്താവ്‌ പറഞ്ഞു: നീ ഇന്ന് എന്നോടുകൂടി പറുദീസയിലായിരിക്കും. ദൈവത്തിന്‌ ഏറെ ഇഷ്ടമുള്ളവരെ ദൈവം നേരത്തെ വിളിക്കുന്നു'' തിരിച്ചുള്ള യാത്രയിൽ ഞാൻ ഒന്നും മിണ്ടാതെ പുറത്തേക്കുനോക്കി ഇരുന്നു. പുരോഹിതന്റെ പ്രാർത്ഥനയിൽ എനിക്കെന്തോ പന്തികേടുതോന്നി. പെട്ടെന്നാണ്‌ സെബസ്ത്യാനോസ്‌ പുണ്യാളന്റെ കപ്പേള കണ്ടത് . ഞാനാ കപ്പേളയിലേക്ക്‌ നോക്കി ഒന്ന് കൊഞ്ഞനം കാണിച്ചു.ആലീസിന്‌ ഒന്നും മനസ്സിലായില്ല. അവൾ പരിഭ്രാന്തിയോടെ ചോദിച്ചു: 'നിങ്ങൾ എന്തായീ കാണിക്കുന്നത്‌?' ദൈവകോപത്തിന്റെ പേടി അവളുടെ വാക്കുകളിലും ഭാവങ്ങളിലും ഉണ്ടായിരുന്നു.ഞാൻ ആലീസിനോട്‌ പറഞ്ഞു: 'നീ കേട്ടില്ലേ മരിച്ച വീട്ടിലെ പ്രാർത്ഥന? ദൈവത്തിന്‌ കൂടുതൽ ഇഷ്ടമുള്ളവരെ ദൈവം നേരത്തെ വിളിക്കുമെന്ന്. എന്റെ പൊന്നാലീസേ അല്ലെങ്കിൽ തന്നെ എനിക്ക്‌ കാൻസറാണ്‌. ഇനി ദൈവത്തിന്‌ എന്നോട്‌ ഇഷ്ടം കൂടുകയും കൂടെ ചെയ്താൽ എന്താവും അവസ്ഥ? നമ്മളോട്‌ ദൈവത്തിന്‌ കുറച്ചു ദേഷ്യം കിടന്നോട്ടെ എന്ന് കരുതി ചെയ്തതാ.'' ആലീസ്‌ എന്റെ കണ്ണിലേക്കുതന്നെ നോക്കിയിരുന്നു.കുറച്ചു കഴിഞ്ഞപ്പോൾ കൊച്ചുത്രേസ്യാ പുണ്യാളത്തിയുടെ കപ്പേള വന്നു. അപ്പോൾ, എന്നെ അത്ഭുതപ്പെടുത്തിക്കൊണ്ട്‌ അതാ ആലീസ് അതിനെ നോക്കി കൊഞ്ഞനംകുത്തുന്നു.അത്‌ കണ്ടപ്പോൾ ഒരു കാര്യം എനിക്കു മനസ്സിലായി. പറുദീസയിൽ എന്തൊക്കെ കാത്തിരിക്കുന്നു എന്നു പറഞ്ഞാലും മനുഷ്യൻ മരണത്തെ പേടിക്കുന്നു. ഈ ഭൂമിയിലെ ജീവിതത്തെ സ്നേഹിക്കുന്നു." \- ഇന്നസെന്റ് ( കാൻസർ വാർഡിലെ ചിരി എന്ന പുസ്തകത്തിൽ നിന്നും )