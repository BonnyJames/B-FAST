---
author: Beaumaris
categories:
- Entertainment
comment_count: 0
date: 2022-10-13 17:29:16
draft: false
image: ''
like_count: 120513
share_count: 32923
tags:
- ambili movie
- Murshida Parveen
title: കുറച്ച് കൂടി ശക്തമായ തിരക്കഥ ആയിരുന്നെങ്കിൽ ഒരു പക്ഷെ ആ സിനിമക്ക് വേറെത്തന്നെ
  അംഗീകാരങ്ങൾ തേടി വന്നേനെ
view_count: 1731044
---

**Murshida Parveen** ഞാൻ, എന്റെ ഭർത്താവ്, അമൻ പിന്നെ ഐദിൻ-ഞങ്ങൾ നാല് പേരും കൂടി 2019ൽ തിയേറ്ററിൽ പോയി കണ്ട സിനിമയായിരുന്നു “അമ്പിളി”. സൗബിൻ ഷാഹിർ അഭിനയിച്ച് ജീവിച്ച കഥാപാത്രമാണ് അതിലെ അമ്പിളിയെന്ന കേന്ദ്ര കഥാപാത്രം. സൗബിന്റെ കഥാപാത്രത്തെ അദ്ദേഹം മികച്ച രീതിയിൽ തന്നെ അവതരിപ്പിച്ചു. കുറച്ച് കൂടി ശക്തമായ തിരക്കഥ ആയിരുന്നെങ്കിൽ ഒരു പക്ഷെ ആ സിനിമക്ക് വേറെത്തന്നെ അംഗീകാരങ്ങൾ തേടി വന്നേനെ.. ആ സിനിമയിലെ ചില തമാശകളൊക്കെ ഉൾക്കൊള്ളാൻ എനിക്ക് ഭയങ്കര ബുദ്ധിമുട്ടായിരുന്നു. ഭർത്താവിനോട് പറഞ്ഞപ്പോൾ ഇമോഷണൽ ആവാതെ കാര്യങ്ങൾ എടുത്താൽ മതിയെന്ന ഉപദേശം കിട്ടി. പക്ഷെ എന്തുകൊണ്ടോ എനിക്കതിന് പറ്റിയിരുന്നില്ല.ആ സിനിമയുടെ ആസ്വാദനം എന്ന് പറയുന്നത് എനിക്ക് പലതും അവ്യക്തമായ കാഴ്ചകളായിരുന്നു. കാരണം കണ്ണിൽ വെള്ളം നിറഞ്ഞിരിക്കുമ്പോൾ നമുക്കെന്തെങ്കിലും കാണാൻ സാധിക്കുമോ? ഇല്ല,അല്ലേ? പക്ഷെ അറിയാൻ പറ്റുന്നുണ്ടായിരുന്നു. അതിലെ ടീനയെന്ന കഥാപാത്രത്തിന് അമ്പിളിയോടുള്ള പ്രണയം ചിത്രീകരിച്ചത് കണ്ടപ്പോൾ എന്റെ മനസ്സിലുണ്ടായിരുന്ന വികാരങ്ങളും വിചാരങ്ങളും വേറെ ആയിരുന്നു. എന്റെ അമനെ അല്ലെങ്കിൽ അവനെ പോലെയുള്ളവരെ അവരുടെ കുറവുകൾ മനസ്സിലാക്കി പ്രണയിക്കാനോ സ്നേഹിക്കാനോ ആരെങ്കിലും ഉണ്ടാവുമോ എന്നായിരുന്നു എന്റെ ചിന്ത. കണ്ടത് സിനിമയാണ്. അതിലെന്ത് വേണമെങ്കിലും നടക്കും. പക്ഷ യഥാർത്ഥ ജീവിതത്തിൽ അങ്ങനെയല്ല എന്നെനിക്ക് വ്യക്തമായി അറിയാം.എന്നിരുന്നാലും ഞാനും ഒരു നിമിഷത്തേക്ക് ആഗ്രഹിച്ച് പോയി, എന്റെ അമനെയും സ്നേഹിക്കാനും കരുതലോട് കൂടെ കൊണ്ട് നടക്കുവാനും അവന്റെ തോളോട് ചേർന്ന് ഇരിക്കുവാനും ഒരുവൾ എന്നെങ്കിലും വന്നിരുന്നെങ്കിൽ എന്ന്.ഒരുപക്ഷെ ഞങ്ങൾ പ്രണയിച്ച് വിവാഹം കഴിച്ചതിനാലാവാം പ്രണയമെന്ന വികാരം അമനിലേക്കെത്തുമോ എന്ന് ഞാൻ ആശങ്കപ്പെടുന്നത്. പ്രണയത്തെക്കാളുപരി അമന് വികാരങ്ങൾ മനസ്സിലാക്കാൻ കഴിയുമെന്ന് ഞങ്ങൾ തിരിച്ചറിഞ്ഞിട്ടുണ്ട്. എന്റെ മുഖം ഒന്ന് വാടിയാൽ അല്ലെങ്കിൽ ഞാനൊന്ന് ഭാവം കനപ്പിച്ചാൽ “മോളേ ചിരിക്കീ” ന്ന് പറഞ്ഞു പിന്നാലെ വരും. അവന്റെ “മോളേ” എന്നുള്ള വിളിക്ക് വല്ലാത്ത പവർ ആണ്. ആർക്കെങ്കിലും സുഖമില്ലാന്ന് പറഞ്ഞാൽ “ഉവ്വു മാറട്ടെ” എന്ന് പറയുന്നത് കേട്ടാൽ സൂക്കേട് പോലും എഴുന്നേറ്റ് ഓടും. “നിങ്ങളുടേത് മോനല്ലേ, പേടിക്കേണ്ട ആവശ്യമില്ല. പെൺകുട്ടിയാകുമ്പോളാണ് ടെൻഷൻ. ഒരു പ്രായം കഴിഞ്ഞാൽ വിവാഹം കഴിപ്പിക്കാനൊന്നും പറ്റില്ലല്ലോ” എന്നൊക്കെ ചില രക്ഷിതാക്കൾ എന്നോട് ആവലാതിപ്പെടുന്നത് കേട്ടിട്ടുണ്ട്. ഇവരൊക്കെ എന്ത് കൊണ്ടാണ് ഇങ്ങനെ ചിന്തിക്കുന്നതെന്ന് മനസ്സിലാവാതെ ഇരുന്നിട്ടുണ്ട്. ജീവിതമെന്നത് പെൺകുട്ടികൾക്ക് മാത്രമാണെന്നാണോ അതിന്റെ ഉദ്ദേശം? ചിലരോടൊക്കെ ഞാൻ പറയാറുണ്ട് ആൺകുട്ടിയായാലും പെൺകുട്ടിയായാലും എല്ലാവർക്കുമുണ്ട് അവരുടേതായ പ്രശ്നങ്ങളും പരിഹാരങ്ങളും. ഞാൻ പറഞ്ഞു വന്നത്, സ്നേഹിക്കപ്പെടാനുള്ള സാഹചര്യം എന്റെ മകനെ പോലെയുള്ളവർക്ക് ലഭിക്കുമോ എന്നുള്ളതാണ്. സ്നേഹം എന്ന വികാരത്തിന് പലർക്കും പല അർത്ഥങ്ങളാണ്. ഓരോരുത്തരുടെയും പ്രതീക്ഷകളും വ്യത്യസ്തമാണ് സ്നേഹത്തിന്റെ കാര്യത്തിൽ. അമനൊക്കെ നല്ല കരുതലും സ്നേഹവും ഉള്ളിലുള്ള കുട്ടിയാണ്. പല അവസരത്തിലും അവനത് തെളിയിച്ചിട്ടുണ്ട്. എന്റെ ഉമ്മ പൂർണ്ണമായി കിടപ്പിലായിരുന്ന കാലയളവിൽ ഉമ്മയ്ക്ക് ഭക്ഷണം റൂമിലേക്ക് കൊണ്ടുപോയി കൊടുക്കാറാണ് പതിവ്. ഉമ്മ ഭക്ഷണം കഴിച്ച് കഴിഞ്ഞാൽ കൈ കഴുകാൻ വെള്ളം എടുത്ത് കൊടുക്കാൻ ഞങ്ങളിൽ പലരും വിട്ട് പോകും. പക്ഷെ അമൻ ആരും ചോദിക്കാതെയോ പറയാതെയോ തന്നെ വായും കൈയും കഴുകാൻ വെളളം എടുത്ത് കൊടുത്ത അവസരങ്ങൾ ഉണ്ടായിട്ടുണ്ട്.അമൻ ഉപയോഗിച്ച് കൊണ്ടിരിക്കുന്ന കളിപ്പാട്ടങ്ങളോ സൈക്കിളോ ഐദിൻ ആവശ്യപ്പെട്ടാൽ ഒരു പരാതിയുമില്ലാതെ അവൻ വിട്ട് കൊടുക്കുന്നത് കണ്ടിട്ടുണ്ട്.അവനോട് ആരുടെ കുട്ടിയാണെന്ന് ചോദിച്ചാൽ പറയുക “ഇത്തക്കുട്ടി” (ഭർത്താവിന്റെ ഉമ്മയെ ഇത്ത എന്നാ വിളിക്കുക) എന്നാ പറയുക. അവന് അബ്ബ കഴിഞ്ഞാൽ പിന്നെ ഏറ്റവും ഇഷ്ടമുള്ള വ്യക്തിയാണ് ഭർത്താവിന്റെ ഉമ്മ, പ്രത്യേകിച്ച് ഉമ്മയുടെ ബിരിയാണിയുടെ ആരാധകൻ കൂടിയാണ് അമൻ.ഞങ്ങളുടെ മക്കളെയും ലോകം പൂർണ്ണമായി അംഗീകരിക്കുന്ന കാലം ഇനിയും വിദൂരത്തല്ല എന്ന് വിശ്വസിച്ചു കൊണ്ട്