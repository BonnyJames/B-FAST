---
author: Beaumaris
categories:
- Entertainment
comment_count: 0
date: 2022-09-25 17:39:19
draft: false
image: ''
like_count: 111898
share_count: 28860
tags:
- nombarathipoovu
- padmarajan
title: ദസ്തയേവ്സ്കിയുടെ നിന്ദിതരും പീഡിതരും എന്ന നോവൽ വായിച്ചു കഴിയുമ്പോൾ ഉണ്ടാകുന്ന
  പോലെ ഒരു അഗാധത ഉള്ളിൽ വന്നു നിറയും
view_count: 1788801
---

### Santhi Jaya

ഒരു ബസ് ആക്സിഡന്റിൽ പരുക്കേറ്റ് ഗവൺമെന്റ് ആശുപത്രിയിൽ അഡ്മിറ്റായതാണ് പദ്മിനി. അവിടെവച്ചാണ് അതേ ആക്സിഡന്റിൽ മാരകമായി തലയ്ക്ക് ക്ഷതമേറ്റ് തൊട്ടടുത്ത കട്ടിലിൽ കിടക്കുന്ന ദരിദ്രരായ അമ്മയേയും മകളേയും അവൾ ശ്രദ്ധിക്കുന്നത്. ആ കുഞ്ഞിന് ബോധം വരും മുൻപ് അമ്മ മരിച്ചു. പിന്നീട് പദ്മിനി അവളെ ഒരു ബന്ധുവിനെപ്പോലെ നോക്കാൻ തുടങ്ങി. ഡിസ്ചാർജ് ആകുന്ന ദിവസം വന്നപ്പോൾ അവൾ തന്റെ അഡ്രസ് എഴുതി നൽകി എന്ത് ആവശ്യം വന്നാലും വീട്ടിലേക്ക് പോരണം എന്ന് ആ പെൺകുട്ടിയോട് പറഞ്ഞു. ജിജി എന്നാണ് ആ കുട്ടിയുടെ പേര്. ഏതാനും ദിവസത്തെ പരിചയം കൊണ്ടുതന്നെ അവർതമ്മിൽ വേർപെടാനാവാത്ത ആത്മബന്ധം രൂപംകൊള്ളുന്നത് സ്ക്രീനിൽ അനുഭവിപ്പിക്കുന്നു സംവിധായകൻ! പദ്മരാജന്റെ നൊമ്പരത്തിപ്പൂവാണ്. പലവട്ടം കണ്ടതാണ്, പക്ഷേ എനിക്കറിയാം വീണ്ടും ഈ സിനിമ കാണാതെ എനിക്ക് പറ്റില്ല. മനുഷ്യൻ എന്ന സങ്കീർണ്ണ സൃഷ്ടിയുടെ ഉള്ളറകളിലേക്ക് ഒരു ന്യൂറോസർജന്റെ സൂക്ഷ്മതയോടെ ചലിക്കുന്ന ക്യാമറയാണ് പദ്മരാജന്റേത് എന്ന് മനസ്സിലാക്കാൻ രണ്ടേരണ്ടു സിനിമകൾ തന്നെ ധാരാളം. നൊമ്പരത്തിപ്പൂവും നവംബറിന്റെ നഷ്ടവും. മലയാളത്തിലെ എക്കാലത്തേയും മികച്ച നടി മാധവിയാണ് രണ്ടു സിനിമയിലും പ്രധാന കഥാപാത്രത്തെ അവതരിപ്പിച്ചിരിക്കുന്നത്. എന്നാൽ നൊമ്പരത്തിപ്പൂവിൽ എന്നെ കൂടുതൽ അതിശയിപ്പിക്കുന്നത് ബേബി സോണിയയുടെ അഭിനയപ്രതിഭതന്നെ. ജിജി പിന്നീട് പദ്മിനിയുടെ വീടുതേടി വരുന്നു... ഭർത്താവിൽ നിന്നകന്ന് കൂട്ടുകാരിയോടൊപ്പം വാടകയ്ക്ക് താമസിക്കുകയാണ് കോളേജ് അദ്ധ്യാപികയായ പദ്മിനി. ജിജി തന്റെ ഒരു ബന്ധുവാണെന്ന് അവൾ കൂട്ടുകാരിയോട് നുണ പറയുന്നു. പക്ഷേ രണ്ടുദിവസത്തിനകം പദ്മിനി ആ യാഥാർത്ഥ്യം തിരിച്ചറിയുകയാണ്. പഠനവൈകല്യമുള്ള ഒരു കുട്ടിയാണ് ജിജി. ആക്സിഡന്റിലുണ്ടായ ക്ഷതം മൂലമാവാം അവൾക്ക് ഇടയ്ക്കിടെ അപസ്മാരവും ഉണ്ടാകുന്നുണ്ട്. ഒരു സ്പെഷ്യൽ സ്കൂളിനു വേണ്ടിയുള്ള അന്വേഷണം ഒടുവിൽ അവളെ പദ്മനാഭൻ എന്ന ഡോക്ടറുടെ അടുത്തെത്തിക്കുന്നു. എന്നാൽ സ്പെഷ്യൽ സ്കൂൾ എന്ന സങ്കല്പത്തോട് രോഷത്തോടെ വിയോജിക്കുകയാണ് ഡോ.പദ്മനാഭൻ. അതിന് അദ്ദേഹത്തിന് വ്യക്തിപരമായ ഒരു കാരണം കൂടിയുണ്ട്. രണ്ടാമത്തെ കുഞ്ഞിന് mental retardation ഉണ്ടെന്നറിഞ്ഞപ്പോൾ മറ്റേ "നല്ല കുഞ്ഞിന്റെ" വ്യക്തിത്വരൂപീകരണത്തെയും ഇന്റലിജൻസിനേയും അത് ബാധിച്ചേക്കാം എന്ന കാരണം പറഞ്ഞ് ഡോക്ടറായ ഭാര്യ ഒരു കുട്ടിയുമായി പിരിഞ്ഞു പോയി. MR ഉള്ള കുഞ്ഞിനെ ഡോക്ടർ പദ്മനാഭൻ സ്പെഷൽ സ്കൂളിൽ അയയ്ക്കാൻ തയ്യാറല്ലാത്തതുകൊണ്ട്. അതോടെ അദ്ദേഹം തന്റെ ജീവിതം അത്തരം കുഞ്ഞുങ്ങൾക്കായി നീക്കിവച്ചു. ഡോ. പദ്മനാഭന്റെ കെയറിൽ ജിജി ക്രമേണ മിടുക്കിയായി. ഉയർന്ന ഉദ്യോഗമുള്ള, അപ്പർ മിഡിൽ ക്ലാസ് സൊസൈറ്റിയുടെ ഭാഗമായ പദ്മിനി ദരിദ്രയും രോഗിയും തെരുവിൽ നിന്ന് വന്നവളുമായ ജിജിയെ സ്വന്തംസ്വന്തമായി കരുതുന്നതെന്തുകൊണ്ടെന്ന് പദ്മിനിയുടെ വ്യക്തിജീവിതം അറിയുമ്പോൾ നമുക്ക് സെൻസ് ചെയ്യാൻ സാധിക്കും. ആരുമില്ലാതായ രണ്ട് അനാഥജീവികൾ തമ്മിലുള്ള മനസ്സിലാക്കലാണത്. അവിടെ പണമോ സൗന്ദര്യമോ ബുദ്ധിശക്തിയോ ഒന്നും അവർക്ക് സ്നേഹിക്കാൻ ഒരു തടസ്സമാകുന്നില്ല. മറ്റൊന്ന് സ്പെഷ്യൽ ചൈൽഡ് ആയ ജിജിയുടെ ഷാർപ്പ്ഇന്റലിജൻസ് ആണ്. മറ്റുള്ളവരെ മനസ്സിലാക്കാൻ അവൾക്കുള്ള ശിശുസഹജമായ കഴിവ്. കുട്ടികളാണല്ലോ ഏറ്റവും വലിയ ബുദ്ധിശാലികൾ. ആരാണ് യഥാർത്ഥത്തിൽ സ്നേഹിക്കുന്നത് ആരാണ് സ്വാർത്ഥത കൊണ്ട് സ്നേഹം അഭിനയിക്കുന്നതെന്ന് തിരിച്ചറിയാൻ അവർക്ക് ഏതാനും നിമിഷങ്ങൾ മതി. അമ്മയുടെ മരണവും തെരുവിലെ ജീവിതവും അവളുടെ മനസ്സിൽ ഒരിക്കലും ഉണങ്ങാത്ത മുറിവുകൾ സൃഷ്ടിച്ചിരുന്നു. ഒടുവിൽ എല്ലാം കൂടിച്ചേർന്ന് ലോകത്തെ സ്വന്തം നിലയിൽ interpret ചെയ്യുകയാണ് ജിജി. തന്റെ സാന്നിദ്ധ്യം താൻ ഏറ്റവുമധികം സ്നേഹിക്കുന്ന വ്യക്തിയുടെ ജീവിതത്തിന് തടസ്സമാകുമെന്ന് ചിന്തിച്ചിരിക്കാം ആ കുട്ടി. അത് ഒരിക്കലും സത്യമല്ലെന്ന് അവൾക്ക് അറിയില്ലായിരുന്നു. ലോകത്തിലെ ഏറ്റവും അനാഥമായ ഹൃദയവും കനമുള്ള മനസ്സുമായി ജിജി ഒരു കളിയിലൂടെ ഉൾക്കാടിന്റെ ഇരുട്ടിലേക്ക് ഓടിയോടിപ്പോകുന്നതാണ് സിനിമയുടെ ക്ലൈമാക്സ്. എന്നെന്നേക്കുമായി എല്ലാം നഷ്ടപ്പെട്ട ദുരന്തപാത്രമായി മാറുന്നു അതോടെ പദ്മിനി. ഒരു കുഞ്ഞിന്റെ മനസ്സും ബുദ്ധിയുമാണ് ഈ സിനിമയിൽ നായകസ്ഥാനത്തുള്ളത്. സംവിധായകൻ കൂടുതലൊന്നും പറയുന്നില്ല. ദസ്തയേവ്സ്കിയുടെ നിന്ദിതരും പീഡിതരും എന്ന നോവൽ വായിച്ചു കഴിയുമ്പോൾ ഉണ്ടാകുന്ന പോലെ ഒരു അഗാധത ഉള്ളിൽ വന്നു നിറയും, അതിൽ ആകെ ശൂന്യതയും!