---
author: Beaumaris
categories:
- Entertainment
comment_count: 0
date: 2022-10-21 07:07:01
draft: false
image: ''
like_count: 37288
share_count: 4970
tags:
- kanthara
- rishabh shetty
- Vishnu Vidhyadharan
title: ക്യാമറയ്ക്ക് ഇരുവശവും ഋഷഭ് ഷെട്ടി തകര്‍ത്താടുന്ന 'കാന്താര' 2022 - ഒരു മുത്തശ്ശി
  കഥ
view_count: 596495
---

**ക്യാമറയ്ക്ക് ഇരുവശവും ഋഷഭ് ഷെട്ടി തകര്‍ത്താടുന്ന 'കാന്താര' 2022 - ഒരു മുത്തശ്ശി കഥ** [ ⭐️⭐️⭐️⭐️⭐️] **Vishnu Vidhyadharan** ചവിട്ടി നില്‍ക്കുന്ന മണ്ണിനും, നിലനില്‍പ്പിനും വേണ്ടിയുള്ള പോരാട്ടങ്ങള്‍ പല തരത്തില്‍ അവതരിപ്പിക്കപ്പെട്ടിട്ടുണ്ട്. എന്നാല്‍ കാന്താര അതില്‍ നിന്നൊക്കെ വ്യത്യസ്തമാണ്. കാടിനോട് ഇണങ്ങിക്കഴിയുന്ന മനുഷ്യരെ ദ്രോഹിച്ചാല്‍ പ്രകൃതിയില്‍ നിന്നും അതിന്റെ തിരിച്ചടി ലഭിക്കുമെന്ന സന്ദേശം നല്‍കുന്ന ചിത്രം കര്‍ണാടകയുടെ സാംസ്‌കാരിക പൈതൃകം തുറന്നുകാട്ടിയാണ് കഥ വിവരിക്കുന്നത്. കമ്പള മത്സരവും, കേരളത്തിലെ തെയ്യത്തിന് സമാനമായ ഭൂതക്കോലവും, ദൈവാരാധനയും, നാടന്‍ സംഗീതവും ഒക്കെയാണ് 'കാന്താര'യുടെ ജീവശ്വാസം. ജന്മി-മാടമ്പി വ്യവസ്ഥ, വനഭൂമി കയ്യേറ്റം തുടങ്ങിയ വിഷയങ്ങളെ കൈകാര്യം ചെയ്യാന്‍ കലയേയും വിശ്വാസത്തേയും ആചാരങ്ങളേയും കൂട്ടുപിടിച്ച് ഋഷഭ് ഷെട്ടി ഒരുക്കിയ തിരക്കഥ വളരെ ശക്തമാണ്. വിഷ്ണുവിന്റെ മൂന്നാമത്തെ അവതാരമായ വരാഹം അസുരനെ നിഗ്രഹിച്ച് ഭൂമിയെ രക്ഷിക്കുന്നതിന് സമാനമായ അവതരണവും കഥയുടെ കരുത്ത് വര്‍ദ്ധിപ്പിച്ചു. കാലചക്രം തിരിയുമ്പോള്‍ ആരംഭിച്ച ഇടത്തില്‍ തന്നെ എല്ലാം അവസാനിക്കുമെന്ന് കാട്ടിത്തരുന്ന ചിത്രത്തില്‍ പല ലയറുകളുണ്ട്. നിശ്ചിത കാലയളവില്‍ സംഭവങ്ങള്‍ ആവര്‍ത്തിക്കുന്നതായി കാണിച്ചതിനൊപ്പം അതിന്റെ തുടര്‍ച്ചയും വ്യക്തമാക്കിയ സംവിധായകന്‍ പ്രേക്ഷകരുടെ ചിന്തകള്‍ക്ക് ഫലഭൂയിഷ്ടമായ മണ്ണും-വളവും പ്രദാനം ചെയ്യുന്നു. കോമഡി, റൊമാന്‍സ്, ഹൊറര്‍, മിസ്റ്ററി, ത്രില്ലര്‍, ആക്ഷന്‍, ഡ്രാമ തുടങ്ങിയ ജോണറുകളെ ശരിയായി സമന്വയിപ്പിച്ച് മുന്നേറുന്ന തിരക്കഥയ്ക്ക് അനുസരിച്ച് അവതരണവും ചേര്‍ന്ന് നിന്നതിനാല്‍ ഗംഭീര സിനിമാറ്റിക് അനുഭവമാണ് കാന്താര നല്‍കുന്നത്. സിനിമയുടെ എല്ലാ ഭാഗങ്ങളും മികച്ചതാണെങ്കിലും ക്ലൈമാക്‌സാണ് അതിന്റെ ഹൈലൈറ്റ്. മാസ്സും-ക്ലാസ്സും ചേര്‍ന്ന സിനിമകള്‍ ഒരുപാട് കണ്ടിട്ടുണ്ടെങ്കിലും ഇതുപോലെ വിസ്മയിപ്പിച്ച ഒരു ക്ലൈമാക്‌സ് അത്യപൂര്‍വ്വമാണ്.. ⭐️ SHIVA ⭐️ KAILSA ⭐️ CLEANSED ⭐️ TIME FAVOURS TRUTH ⭐️ CASTEISM ⭐️ FACE THE FEAR ⚡️ CHASE THE TRUTH - KANTARA ❤????