---
author: Beaumaris
categories:
- Entertainment
comment_count: 0
date: 2023-04-04 10:21:14
draft: false
image: https://cdn.boolokam.com/articles/2023/04/dqdqfff.webp
like_count: 146515
share_count: 50521
tags:
- operation java
- thanneer mathan dinangal
- Theju P Thankachan
title: ജെയ്‌സണെ പോലെ ബോധമുള്ള നായകന്മാരും നമുക്ക് കൂടുതലായി വേണമെന്ന് ഓരോ തവണ തണ്ണീർമത്തൻ
  കാണുമ്പോ തോന്നും
view_count: 2171283
---

**Theju P Thankachan** കല്യാണമോ കുടുംബമോ പോലുള്ള ഉടമ്പടികൾ ഒന്നും വെയ്ക്കാതെ പ്രണയിച്ചു നടക്കാൻ വേണ്ടി മാത്രം റിലേഷനിലാവുന്ന കപ്പിളുകൾ മലയാള സിനിമകളിൽ സാധാരണയാണ്. പക്ഷേ പ്രേമബന്ധത്തിന്റെ ഇടയിൽ വെച്ച് എപ്പോഴെങ്കിലും പെണ്കുട്ടി,തന്റെ നിസ്സഹായാവസ്ഥ മൂലം, ആ പ്രണയബന്ധത്തിൽ നിന്ന് പിന്മാറുകയാണെങ്കിൽ അവളെ മോശക്കാരിയാക്കി ചിത്രീകരിക്കാനും തേപ്പുകാരിയെന്ന് വിളിക്കാനും ചില എഴുത്തുകാരും സംവിധായകരും ശ്രമിക്കാറുണ്ട്. സമീപകാലത്ത് ഇത്തരമൊരു ശ്രമത്തിന്റെ ഏറ്റവും തീവ്രമായ ആവിഷ്‌കാരം സ്ക്രീനിൽ കണ്ടത് ഓപ്പറേഷൻ ജാവ എന്ന സിനിമയിൽ ആയിരുന്നു. അഭിപ്രായവ്യത്യാസങ്ങളും വ്യക്തിപരമായ പ്രശ്നങ്ങളും മൂലം കാമുകനെ പിരിയേണ്ടി വന്ന നായികയെ ഏറ്റവും ഹീനമായി അവഹേളിക്കാൻ ആ സിനിമ വല്ലാതെ ശ്രമിച്ചിരുന്നു. മമിത ബൈജു അവതരിപ്പിച്ച നായികാകഥാപാത്രത്തിന്റെ കുടുംബപശ്ചാത്തലം അവളെ നിസ്സഹായയാക്കുന്നു എന്ന യാഥാർഥ്യം കണക്കിലെടുക്കാതെ ആ പെണ്കുട്ടിയെ തേപ്പുകാരിയാക്കി മാറ്റാൻ മാക്സിമം ശ്രമിക്കുന്നുണ്ട് ഓപ്പറേഷൻ ജാവ. ജെണ്ടറിലെ വ്യത്യാസം കണക്കിലെടുക്കാതെ ആണിനെയും പെണ്ണിനെയും അവരുടെ എല്ലാ കുറവുകളോടും കൂടിത്തന്നെ,അവരായിരിക്കുന്ന അവസ്ഥയിൽ തന്നെ ഉൾക്കൊള്ളാനും അവരെ വിധിക്കാതിരിക്കാനും ഓപ്പറേഷൻ ജാവ പോലുള്ള സിനിമകളുടെ അണിയറക്കാർ ശ്രദ്ധിക്കേണ്ടതുണ്ട്. ഇന്ററസ്റ്റിംഗ് ആയി കഥപറഞ്ഞുപോകുന്നതിനോടൊപ്പം തന്നെ ജെണ്ടർ പൊളിറ്റിക്സിനെ കൃത്യമായി മനസ്സിലാക്കാനും ആ അറിവിനെ കഥയുടെ നറേറ്റീവിലേക്ക് സന്നിവേശിപ്പിക്കാനും എഴുത്തുകാർക്ക് സാധിക്കണം. കുഴപ്പിക്കുന്ന ഈ ഏരിയയിൽ കിടന്ന് കളിച്ച് ഒടുക്കം കളിമിടുക്ക് കണ്ട് സംതൃപ്തരായ പ്രേക്ഷകർ മുഴുവൻ മാർക്കും കൊടുത്ത് ജയിപ്പിച്ചു വിട്ട സംവിധായകനാണ് ഗിരീഷ് എ ഡി. ആ ട്രോഫി പുള്ളിക്ക് കിട്ടാൻ കാരണമായത് അങ്ങേരുടെ ആദ്യ പടമായ തണ്ണീർമ്മത്തൻ ദിനങ്ങളും. ആ സിനിമയിലെ നായികയുടെ പാത്രസൃഷ്ടിയെ അതിന്റെ സംവിധായകൻ സമീപിച്ചിരിക്കുന്നത് നോക്കിയാൽ മനസ്സിലാകും ആ ടെക്നീഷ്യന്റെ ക്വാളിറ്റി. സാധാരണ ആമ്പിള്ളേരുടെ ഈഗോ ഹർട്ട് ആവുന്ന ഒരു സാഹചര്യം ആ കഥയിൽ എഴുതിചേർത്തിട്ടുണ്ട്. ![](https://cdn.boolokam.com/articles/2023/04/dqdqfff.webp) കീർത്തിയെ പ്രൊപ്പോസ് ചെയ്ത് അവളുടെ കൈയ്യീന്ന് നോയും മേടിച്ച് ആകെ കൈയ്യീന്ന് പോയിട്ടിരിക്കുകയാണ് ജെയ്‌സൺ.അപ്പോഴാണ് ഒരു ദിവസം ക്ലാസ്സിലെ മുഴുവൻ പിള്ളേരെയും ടീച്ചർ കമ്പൈൻ സ്റ്റഡിക്ക് വിളിക്കുന്നത്. വീട്ടിൽ ചെന്നപ്പോ അവിടെ ഉണ്ണിയപ്പം അച്ചപ്പം എന്ന് തുടങ്ങി ആകെ പലഹാരബഹളം. എടുത്തൂ കൂട്ടുകാരന്റെ വാക്ക് കേട്ട് ജെയ്‌സൺ ഒരു ഉണ്ണിയപ്പം. എന്നിട്ടത് കീർത്തിക്ക് ഓഫർ ചെയ്തു.പുള്ളിക്കാരി നൈസ് ആയി അത് റീജെക്റ്റ് ചെയ്യുന്നു. ജെയ്‌സണളിയൻ ചമ്മുന്നു. ചമ്മലിന്റെ ചളിപ്പ് മാറ്റാൻ തിരിഞ്ഞു നടക്കുന്ന ജെയസ്‌ണെ ഒന്നൂടെ ചമ്മിച്ച്കൊണ്ടു കീർത്തി,മറ്റൊരു പയ്യന്റെ കയ്യിലിരിക്കുന്ന ഉണ്ണിയപ്പം,ഒരു കൂസലുമില്ലാതെ വാങ്ങി കഴിക്കുന്നു.ഒരു കുരുപൊട്ടലിനോ പൊട്ടിത്തെറിക്കോ എല്ലാ സാധ്യതയുമുള്ള സിറ്റുവേഷൻ. പക്ഷേ ഗിരീഷ് എ ഡിയുടെ നായികയെ പോലെ തന്നെയാണ് അയാളുടെ നായകനും.അവന് ബോധമുണ്ട്.പരിസരം നോക്കി പെരുമാറാൻ അവനറിയാം. അതുകൊണ്ട് തന്നെ താൻ വെച്ച് നീട്ടിയ ഒരു സംഗതി വേണ്ടെന്ന് പറയാനും അതേ സംഭവം വേറൊരാളിന്റെ കയ്യിൽ നിന്ന്,വേറൊരാണിന്റെ കയ്യിൽ നിന്ന്, സ്വീകരിക്കാനുമുള്ള സകല സ്വാതന്ത്ര്യവും കീർത്തിക്കുണ്ട് എന്ന് തിരിച്ചറിയാൻ ജെയ്സണ് കഴിഞ്ഞു. ![](https://cdn.boolokam.com/articles/2023/04/fwww.jpg)സ്പ്ലിറ്റ് സെക്കൻഡിലെ കീർത്തിയുടെ റിജെക്ഷനും ചോയ്‌സും കണ്ട് അസ്വസ്ഥപ്പെടാൻ അല്ലെങ്കിൽ അവിടുന്ന് എഴുന്നേറ്റുപോകാൻ മാത്രമേ തനിക്ക് സാധിക്കുകയുള്ളൂ എന്നും അവനറിയാം... അല്ലാതെ "നീ എന്തിനാടീ എന്നോട് നോയും അവനോട് യെസ്സും പറഞ്ഞത്" എന്നൊക്കെ ചോദിക്കാൻ പോയാൽ സ്വയം പരിഹാസ്യനാകാം എന്നല്ലാതെ മറ്റൊന്നും അവിടെ സംഭവിക്കാൻ പോകുന്നില്ലായെന്നത് കൂടെ ജെയ്സണറിയാം.മണ്ടനാണെങ്കിലും വിവരമുണ്ട്.മെച്യൂരിറ്റിയുള്ള ലോലനാണ്. ജെയ്‌സണെ പോലെ ബോധമുള്ള നായകന്മാരും നമുക്ക് കൂടുതലായി വേണമെന്ന് ഓരോ തവണ തണ്ണീർമത്തൻ കാണുമ്പോ തോന്നും. കാരണം മാറേണ്ടത് ആണുങ്ങളാണ്. ഇൻസെക്യൂരിറ്റിയുടെ പ്രശ്നം കൂടുതൽ ഉള്ളത് അവർക്കാണ്. അത് മനസ്സിലാക്കാത്തിടത്തോളം കാലം അനാരോഗ്യകരമായ പ്രേമബന്ധങ്ങൾ സിനിമകളിൽ കാണിച്ചുകൊണ്ടേയിരിക്കപ്പെടും. അതിൽ നിന്ന് തെറ്റായ പൊതുബോധവും നിർമ്മിക്കപ്പെടും. ആത്യന്തികമായി ജനാധിപത്യബോധമാണ് ഓരോ മനുഷ്യനും ഉണ്ടാവേണ്ടത്. അത് നിർമ്മിച്ചെടുക്കാൻ സിനമകൾക്ക് സാധിക്കും.