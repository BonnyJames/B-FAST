---
author: Beaumaris
categories:
- Entertainment
comment_count: 0
date: 2022-08-14 15:33:57
draft: false
image: ''
like_count: 94833
share_count: 31276
tags:
- review
- the empire of passion
title: പ്രണയവും രതിയും പോലും അസ്വസ്ഥപ്പെടുത്തുന്ന പശ്ചാത്തല സംഗീതത്തിന്‍റെ അകമ്പടിയോടൂ
  കൂടിയാണ് വയലന്‍റായി ഈ സിനിമയില്‍ പ്രത്യക്ഷപ്പെടുന്നത്
view_count: 1216820
---

പ്രസിദ്ധ ജാപ്പനീസ് സംവിധായകനായ നഗിസ ഒഷിമയുടെ സംവിധാനത്തില്‍ 1978 ല്‍ പുറത്തിറങ്ങിയ ജാപ്പനീസ് ഹൊറര്‍ ഇറോട്ടിക് സിനിമയാണ് ''ദ എംപയര്‍ ഓഫ് പാഷന്‍ ''. ജപ്പാന്‍റെ ഉള്‍നാടന്‍ ഗ്രാമീണ ജീവിതത്തിന്‍റെ ഭാഗമായ ഒരു കര്‍ഷകന്‍റെ കൊലപാതകവും അതിനെ തുടര്‍ന്ന് ആ ഗ്രാമത്തിലെ അന്തേവാസികളിലും അയാളുടെ കൊലപാതകത്തിന് കാരണക്കാരായവരിലും ഉണ്ടാകുന്ന മാനസികവും ശാരീരികവുമായ പ്രശ്നങ്ങളുമാണ് സിനിമയുടെ ഇതിവൃത്തം . രതി , പ്രണയം, വൈവാഹികേതര ബന്ധങ്ങള്‍ കൊണ്ടുണ്ടാകുന്ന പ്രശ്നങ്ങള്‍ , കുറ്റബോധം , തുടങ്ങിയ വിവിധങ്ങളായ മനുഷ്യമാനസിക നിലകളെയും വികാരങ്ങളെയും നല്ല രീതിയില്‍ തന്നെ ചിത്രീകരിക്കുവാന്‍ സംവിധായകന് കഴിഞ്ഞിട്ടുണ്ട് . അന്നത്തെ കാലത്ത് ലഭ്യമായ പരിമിതങ്ങളായ സൗകര്യങ്ങളുപയോഗിച്ച് ഇത്രയും വിഗദ്ധമായി സിനിമ നിര്‍മ്മിച്ച ഒഷിമയുടെ കഴിവ് പ്രത്യേകമായ പ്രശംസ അര്‍ഹിക്കുന്നു. ഒഷിമയുടെ സിനിമകളെ മനുഷ്യമനസിനെക്കുറിച്ചുള്ള മികച്ച പഠനോപകരണങ്ങളായ് കണക്കാക്കാവുന്നതാണ് .ദൃശ്യരൂപത്തിലുള്ള മനശാസ്ത്ര ഗ്രന്ഥങ്ങളാണദ്ദേഹത്തിന്‍റെ സിനിമകള്‍ എല്ലാം തന്നെ . ഈ സിനിമയും അത്തരത്തിലുള്ള മനുഷ്യമനസിന്‍റെ വൈവിദ്ധ്യങ്ങളിലേക്കുള്ള ഒരു യാത്ര തന്നെയാണ് . സമൂഹത്തിന്‍റെ വിലക്കുകള്‍ മറികടന്ന് കൊലപാതകം , വിവാഹേതര പ്രണയ ലൈംഗിക ബന്ധങ്ങള്‍ നടത്തുന്നവര്‍ക്കുണ്ടാവുന്ന ഭയവും കുറ്റബോധവും എത്ര മാത്രം ആഴത്തിലുള്ളതാണെന്നും ആ ഭയവും കുറ്റബോധവും അവരുടെ സ്വൈര്യ ജീവിതത്തെ എങ്ങനെ തകര്‍ക്കുന്നുവെന്നുമാണ് ഈ സിനിമ നമുക്ക് കാണിച്ച് തരുന്നത് . സിനിമയിലെ മുഖ്യകഥാപാത്രങ്ങള്‍ മൂന്ന് പേരാണ് . ആ മൂന്ന് കഥാപാത്രങ്ങളേയും മൂന്ന് കാഴ്ചപ്പാടുകളായോ മൂന്ന് ഡൈമെന്‍ഷനുകളായോ കണക്കാക്കാവുന്നതാണ് . ആദ്യത്തെയാള്‍ ജപ്പാന്‍റെ ഉള്‍നാടന്‍ ഗ്രാമവാസിയും റിക്ഷാഡ്രൈവറുമായ ഒരു സാധാരണക്കാരനാണ് . രണ്ടാമത്തെയാള്‍ പ്രായം തീരെ തോന്നുകയില്ലാത്ത അതിസുന്ദരിയായ അയാളുടെ ഭാര്യയാണ് . മൂന്നാമത്തെയാള്‍ അയാളുടെ പ്രണയത്തിലാവുന്ന ആ ഗ്രാമത്തിലെ ഒരു യുവാവാണ് . രണ്ടാമത്തെയും മൂന്നാമത്തെയും കഥാപാത്രങ്ങള്‍ ചേര്‍ന്ന് ഒന്നാമനെ ജീവിതത്തില്‍ നിന്നും പറിച്ചു മാറ്റി ഒരു പൊട്ടക്കിണറ്റിലെറിയുന്നു . പക്ഷെ മരണശേഷം കൃത്യമായി പറഞ്ഞാല്‍ മൂന്ന് വര്‍ഷങ്ങള്‍ക്ക് ശേഷം അയാളുടെ ആത്മാവ് ആ ഗ്രാമവാസികളെ സന്ദര്‍ശിക്കാനെത്തുന്നു . അയാളുടെ ഭാര്യയുടെയും അവളുടെ കാമുകന്‍റെയും ജീവിതത്തിന്‍റെ സ്വൈര്യം കെടുത്തുന്നു . ഇവിടെ ആത്മാവ് എന്നത് കുറ്റബോധത്തിന്‍റെ ഒരു ഉപോത്പന്നം എന്ന നിലയിലാണ് സംവിധായകന്‍ ചിത്രീകരിച്ചിട്ടുള്ളത് . സിനിമയിലെ , മനസിനെ അസ്വസ്ഥമാക്കുന്ന നിരവധി ഷോട്ടുകള്‍ അത് തെളിയിക്കുന്നുണ്ട് .പ്രണയവും രതിയും പോലും വയലന്‍റായ അസ്വസ്ഥപ്പെടുത്തുന്ന പശ്ചാത്തല സംഗീതത്തിന്‍റെ അകമ്പടിയോടൂ കൂടിയാണ് ഈ സിനിമയില്‍ പ്രത്യക്ഷപ്പെടുന്നത് . മനോഹരങ്ങളായ പല ദൃശ്യങ്ങളിലും ഭയത്തിന്‍റെ ഒരു അംശം ഒളിപ്പിച്ചു വയ്ക്കുന്ന തരത്തിലുള്ള ഈ സിനിമ 1978 ലെ കാന്‍ ഫിലിം ഫെസ്റ്റിവലില്‍ ഒഷിമയ്ക്ക് മികച്ച സംവിധായകനുള്ള അവാര്‍ഡ് നേടിക്കൊടുക്കുകയുണ്ടായി