---
author: Beaumaris
categories:
- Entertainment
comment_count: 0
date: 2023-01-09 12:39:08
draft: false
image: https://cdn.boolokam.com/articles/2023/01/d.jpg
like_count: 27707
share_count: 6997
tags:
- ACTOR
- biju menon
- bijumenon
title: '"ബിജു മേനോൻ ... അയാളെ നഷ്ടപ്രണയങ്ങളുടെ മൊത്ത കച്ചവടക്കാരൻ എന്ന് വിശേഷിപ്പിക്കാൻ
  ആണ് എനിക്കിഷ്ടം"'
view_count: 398651
---

**Sanal Kumar Padmanabhan** കുറച്ചു തമാശയും , സൗഹൃദവും , ക്രിക്കറ്റും ഗൃഹാതുരതയും എല്ലാം നുകർന്ന് മനസൊന്നു ഫ്രഷ് ആക്കിയിട്ടു വരാം എന്നൊരു മൈൻഡ് സെറ്റിൽ ആണ് രക്ഷാധികാരി ബൈജു വീണ്ടും കാണുവാൻ ഇരുന്നത് .എന്നാൽ ഇക്കുറി മൂന്നു മണിക്കൂറോളം ഉള്ള സിനിമ ഒഴുകി തീർന്നു കഴിഞ്ഞപ്പോഴും ഞാൻ ആ കുമ്പളത്തെ ഷാപ്പിൽ തന്നെ ആയിരുന്നു. തന്റെ സുഹൃത്തിന്റെ കൂടെ ഇരുന്നു കള്ള് കുടിച്ചു കൊണ്ടു ബൈജു " ഒരു പുഷ്പം മാത്രമെൻ പൂങ്കുലയിൽ നിർത്താം ഞാൻ എന്ന്" പാടിക്കൊണ്ടിരുന്ന ആ ഷാപ്പിൽ .. ! സുഹൃത്ത് "ഒരു പുഷ്പം മാത്രമെൻ പൂങ്കുലയിൽ നിർത്താം ഞാൻ " എന്ന് മൂളികഴിയുമ്പോൾ , കേട്ടു കൊണ്ടിരുന്ന വിഷാദഭാവങ്ങൾ മുഴുവൻ ആഗിരണം ചെയ്ത ബൈജുവിന്റെ മുഖത്ത് ചെറിയൊരു ചിരി വരുന്നുണ്ട് , കാണുന്നവരുടെ നെഞ്ചിലേക്ക് ചെറു വിങ്ങൽ പകരുന്ന ആ മുറിവേറ്റ ചിരിയോടു തന്നെ അടുത്ത വരി അയാൾ പാടുകയാണ് " ഒടുവിൽ നീ എത്തുമ്പോൾ ചൂടിക്കുവാൻ " ! ഇനി ഒരിക്കലും അവൾ വരില്ലെന്ന തിരിച്ചറിവ് അയാൾക്കറിയാമെന്ന ഭാവത്തിൽ ! അതിന്റെ കൂടെ തന്നെ അയാൾ കയ്യിലുള്ള കള്ള് ഗ്ലാസ് നിറയുന്ന കണ്ണുകളോടെ അലസമായി വായിലേക്ക് ഒഴിക്കുന്നുമുണ്ട് .വെറും ഇരുപതു സെക്കന്റ് മാത്രമുള്ള ചെറു രംഗം കൊണ്ട് ആ മനുഷ്യൻ അയാളുടെ ഉള്ളിലെ നൊമ്പരകടൽ മുഴുവൻ കാണികളുടെ നെഞ്ചിലേക്ക് ഒഴുക്കി വിടുകയാണ് ..അപ്രതീക്ഷിതമായ ആ കടൽത്തിരമാലകളിൽ നനഞ്ഞു കുതിരവേ ഓർമകളിൽ നഷ്ടപ്രണയത്തിന്റെ അലകൾ ഉയർത്തിക്കൊണ്ടു പിന്നെയും അയാൾ ആർത്തിരമ്പി കടന്നു വരുകയാണ് . ![](https://cdn.boolokam.com/articles/2023/01/d.jpg)കടലോരത്തു അടിഞ്ഞു കൂടുന്ന ശംഖിൽ പേരെഴുതിയും , അവ കോർത്തു മാല തീർത്ത് പരസപരം കഴുത്തിലണിഞ്ഞും നടന്ന കുട്ടികാലത്തെ കളികൂട്ടുകാരിയുമായുള്ള ആ പഴയ കൗമാരകാല ജീവിതം ഓർക്കാൻ സുഖമുള്ളൊരു സ്വപ്നം പോലെ കരുതുന്ന അയാളെയും , സുഖമുള്ളൊരു രഹസ്യമായി കരുതുന്ന അവളെയെയും ജന്മങ്ങൾക്കപ്പുറത്തു നിന്നെങ്ങോ ചെമ്പകം പൂക്കുന്ന ഗന്ധത്തോടെ കാലം, ഒരിക്കൽ അവർ യാത്ര പറഞ്ഞു പിരിഞ്ഞ കന്യാകുമാരിയിലെ ആ കല്മണ്ഡപത്തിൽ വര്ഷങ്ങള്ക്കു ശേഷം പണ്ടെങ്ങോ കണ്ടു തീർന്നൊരു സ്വപ്നം യാഥാർഥ്യം ആയതു പോലെ അവരെ വീണ്ടും കൊണ്ടു നിർത്തിയപ്പോൾ..,. ആ നഷ്ട സ്മ്രിതികളുടെ അവരുടെ മായിക ആകര്ഷണത്തെ നെഞ്ചു പൊടിയുന്ന വേദനയോടെ തങ്ങളോടൊപ്പമുള്ള മറ്റുള്ളവർക്ക് വേണ്ടി എന്നന്നേക്കുമായി ഉപേക്ഷിച്ചു കളയേണ്ടി വന്ന രാജീവ് ........( മേഘമൽഹാർ ) വിശ്വസിച്ച പ്രസ്ഥാനത്തിന് വേണ്ടി കൊടിയും പിടിച്ചു അടിയുണ്ടാക്കാനും ചോര ചൊരിയുവാനും നടന്നിരുന്ന , ക്യാമ്പസിലെ എന്ത് പ്രശ്നത്തിലും മുണ്ടും മടക്കി നെഞ്ചും വിരിച്ചു മുന്നിട്ടിറങ്ങിയിരുന്ന, ഇരട്ട ചങ്കൻ ആയിരുന്നിട്ടും .ഉള്ളിൽ മുള പൊട്ടിയ പ്രണയം ഇഷ്ടം തോന്നിയ പെണ്ണിനോട് തുറന്നു പറയുവാൻ മാത്രം ഭയപ്പെട്ടിരുന്ന ,, ഒടുവിൽ താൻ സ്നേഹിച്ചിരുന്ന പെൺകുട്ടിയുടെ ഹൃദയത്തിൽ മറ്റൊരാൾ സ്ഥാന പിടിച്ചു എന്നറിയുമ്പോൾ "ഒരിക്കലും സ്നേഹിക്കാതിരിക്കുന്നതിനേക്കാൾ സ്നേഹിച്ചു നഷ്ടപ്പെടുന്നതാണ് നല്ലതെന്നു പണ്ടാരോ പറഞ്ഞിട്ടുണ്ട് പക്ഷെ നഷ്ടപെട്ടവന് അങ്ങനെ പറയുവാൻ കഴിയില്ലലോ" എന്ന് ഇടറിയ ശബ്ദത്തോടെ സുഹൃത്തിനോട് പറഞ്ഞു വിതുമ്പിയ , പിന്നീടു താൻ പ്രണയിച്ചവൾക്കു ഒരാപത്തു വരുമ്പോൾ തിരിച്ചൊന്നും പ്രതീക്ഷിക്കാതെ അവളുടെ കൂടെ താങ്ങും തണലുമായി നിൽക്കുന്ന വിക്ടർ !( പ്രണയവർണ്ണങ്ങൾ ) ![](https://cdn.boolokam.com/articles/2023/01/21-1024x576.jpg)കൈക്കുമ്പിളിൽ വന്നു ചേര്ന്ന പുതു ജീവിതത്തെ കുറിച്ച് ഒരായിരം മോഹങ്ങളും സ്വാപ്നങ്ങളുമായി വിവാഹ രാത്രിയിൽ മണിയറയിലേക്ക് കടന്നു ചെല്ലവേ വധുവിൽ നിന്നും " ഇത് പോലൊരു രാത്രി ഞാൻ സ്വപ്നം കണ്ടിരുന്നു പക്ഷെ അതിൽ വരന്റെ സ്ഥാനത്തു വേറൊരാളായിരുന്നു ഞാൻ ഈ കല്യാണത്തിന് സമ്മതിച്ചത് എന്റെ അണ്ണൻ നിർബന്ധിച്ചത് കൊണ്ട് മാത്രം ആണ് , ഞാൻ എല്ലാം മറന്നോളം എനിക്ക് അതിനു കുറച്ചു സമയം തരണം " ![](https://cdn.boolokam.com/articles/2023/01/wfwfwf-1.jpg)എന്ന് കേട്ട് ഹൃദയം തകർന്നു പോയെങ്കിലും അവളെ അത്രമേൽ ഇഷ്ടപെട്ടത് കൊണ്ട് അവൾക്കായി എത്ര വേണേലും കാത്തിരിക്കുവാൻ അവളോട് തയാറാണെന്നു പറഞ്ഞെങ്കിലും , ഒരിക്കൽ അവളിൽ നിന്നും ഡിവോഴ്സ് നോട്ടീസ് തന്നെ തേടിയെത്തിയപ്പോൾ ജീവിക്കുവാൻ പ്രതീക്ഷയില്ലാതെ നഷ്ടപ്രണയത്താൽ ഒരു ഹോട്ടൽ മുറിയിൽ സ്വയം അവസാനിപ്പിക്കാൻ ശ്രമിച്ച ശ്രീറാം ........( ചന്ദ്രനുദിക്കുന്ന ദിക്കിൽ ) കൈക്കുടന്ന നിറയെ പൂക്കളുമായി തന്നെ കാണാൻ വരുന്ന മീനാക്ഷിയെ ജാനാലച്ചില്ലിലൂടെ ചൂണ്ടി കാണിച്ചു കൊണ്ട് " കുട്ടികാലം മുതലേ മനസ്സിൽ കൊണ്ട് നടന്നതല്ലേ നീ അവളെ , ആ നിനക്ക് ആകുമോ അവളെ മറ്റൊരാൾക്ക് വിട്ടു കൊടുക്കാൻ " എന്ന ഗിരിയുടെ ചോദ്യം കേട്ട് കൊണ്ട് .... ![](https://cdn.boolokam.com/articles/2023/01/bijooooooooooooo-1024x624.jpg)മീനാക്ഷിയുടെ കത്തിൻ പ്രകാരം അവൾ തനിക്കായി കാത്തിക്കുന്ന "ആറു മാസത്തെ അവസാനത്തെ ട്രെയിനും കൃഷ്ണഗുഡിയും വിട്ടു പോകുന്ന നേരത്തിനുള്ളിൽ അവളെ വന്നു കാണണം" എന്നതിനായി വരുന്നതിനിടെ അപകടത്തിൽ പെട്ട് പാതി തളർന്ന ശരീരവുമായി കിടക്കയിൽ കിടന്നു കൊണ്ട് സ്വന്തം വിധിയെ പഴിച്ചു കൊണ്ട് നിറ കണ്ണുകളോടെ " ഗുരുവായൂർ അമ്പലനടയിൽ മുഹൂർത്ത സമയത്തു തങ്ങളുടെ പേര് വിളിക്കാൻ കാത്തു നിൽക്കുന്ന ഗിരിയും മീനാക്ഷിയും , നാദസ്വരങ്ങൾ വായുവിൽ ഉയരുമ്പോൾ മീനാക്ഷിയുടെ കഴുത്തിൽ താലി കെട്ടുന്ന ഗിരി , വിവാഹ ശേഷം എല്ലാവര്ക്കും നാല് കൂട്ടം പ്രഥമൻ കൂട്ടി ഊണ് എന്റെ മനസ്സിൽ ഇപ്പോൾ ഇത് മാത്രമേ ഉള്ളു ഗിരി " എന്ന് ചിരിച്ചു കൊണ്ട് പറയുന്ന അഖിൽ .....( കൃഷ്ണകുടിയിൽ പ്രണയകാലത്തു ) ![](https://cdn.boolokam.com/articles/2023/01/ge.jpg)ഇഷ്ടം ചോദിച്ചു വാങ്ങുന്നത് നല്ലതല്ല എന്നറിഞ്ഞിട്ടും അയാളോടുള്ള അമിത പ്രണയത്താൽ അവൾ അത് ചോദിച്ചു വാങ്ങാൻ ശ്രമിച്ചപ്പോഴും തങ്ങൾ തമ്മിലുള്ള സാമ്പത്തീക , ജാതീയ അന്തരം മനസിലാക്കി സ്വന്തം ഇഷ്ടങ്ങളെ സ്വയമൊരു ഷെൽ സൃഷ്ടിച്ചു അതിനുള്ളിൽ മൂടി വച്ച് കൊണ്ട് അവളിൽ നിന്നും ചോര പൊടിയുന്ന ഹൃദയവുമായി അകന്നു മാറിയ ശാസ്ത്രികൾ ( മഴ )..... ബിജു മേനോൻ ..❤️❤️❤️അയാളെ നഷ്ടപ്രണയങ്ങളുടെ മൊത്ത കച്ചവടക്കാരൻ എന്ന് വിശേഷിപ്പിക്കാൻ ആണ് എനിക്കിഷ്ടം .....❤️❤️