---
author: Beaumaris
categories:
- Entertainment
comment_count: 0
date: 2023-01-15 07:18:44
draft: false
image: https://cdn.boolokam.com/articles/2023/01/wf-1-1024x576.jpg
like_count: 9707
share_count: 6512
tags:
- ajith kumar
- manju warrier
- thunivu movie
title: '"വലിമൈ യുമായി തട്ടിച്ചുനോക്കുമ്പോൾ എത്രയോ മെച്ചമാണ് തുനിവ്"'
view_count: 307795
---

**Sanuj Suseelan** Heist movies അധികം കണ്ടിട്ടില്ലാത്തയാളാണ് ഞാൻ. നെറ്റ് ഫ്ലിക്സിലെ പ്രശസ്തമായ money heist സീരിസ് പോലും കണ്ടിട്ടില്ല. അതുകൊണ്ട് സിനിമ എല്ലാവരും പറയുന്നത് പോലെ എനിക്കത്ര ബോറായി തോന്നിയില്ല. പ്രത്യേകിച്ച് വിനോദിൻ്റെയും അജിത്തിൻ്റെയും അവസാന സിനിമയായ വാലിമൈയുമായി തട്ടിച്ചുനോക്കുമ്പോൾ എത്രയോ മെച്ചമാണ് തുണിവ് എന്ന് പറയാതെ വയ്യ. അജിത്കുമാറിൻ്റെ സ്ക്രീൻ പ്രെസൻസും ഒരു നിമിഷം ഗ്യാപ്പില്ലാതെയുള്ള വെടിയും പുകയും ഒക്കെ ചേർന്ന് നല്ല എൻഗേജിങ് ആയി അവസാനം വരെ കൊണ്ടുപോകാൻ സംവിധായകനു സാധിച്ചിട്ടുണ്ട്. ഒരു പൊങ്കൽ വെടിക്കെട്ട് എന്ന നിലയ്ക്ക് ആസ്വദിച്ച് കാണാവുന്ന പടം. എനിക്കിഷ്ടപ്പെട്ടു. അല്ലറ ചില്ലറ കല്ലുകടികളും പടത്തിലുണ്ട്. സിനിമ തുടങ്ങുന്നത് തന്നെ ബാങ്കിലെ വമ്പൻ സെക്യൂരിറ്റി സിസ്റ്റങ്ങളെപ്പറ്റി കള്ളന്മാർ അങ്ങോട്ടുമിങ്ങോട്ടും ചർച്ച ചെയ്യുന്ന സീനോടുകൂടിയാണ്. എന്നിട്ട് അടുത്ത നിമിഷം കാണിക്കുന്നതോ. ഒരു ബ്രാഞ്ചിൽ നിന്നുള്ള പണം ഇവിടത്തെ ചെസ്റ്റിൽ സൂക്ഷിക്കാനായി കൊണ്ടുവരുന്ന വണ്ടി പുറത്ത് റോഡിലാണ് നിർത്തുന്നത്. എന്നിട്ട് ഉദ്യോഗസ്ഥർ പെട്ടി അകത്തേയ്ക്ക് എടുത്തുകൊണ്ടു പോവുകയാണ്. പ്രധാനപ്പെട്ട ബാങ്ക് ബ്രാഞ്ചുകളിൽ ഇത്തരം വാഹനങ്ങൾ കോമ്പൗണ്ടിൽ കയറ്റിയ ശേഷം ഗേറ്റ് ലോക്ക് ചെയ്തിട്ടാണ് പെട്ടി പുറത്തെടുക്കുന്നത് എന്നാണ് കേട്ടിട്ടുള്ളത്. ഇനി, യഥാർത്ഥത്തിൽ അങ്ങനെയല്ലെങ്കിൽപോലും ആ ബാങ്കിനെപ്പറ്റി അത്രയും തള്ളിയ സ്ഥിതിക്ക് ഇങ്ങനെയൊരു സീൻ ഒഴിവാക്കാമായിരുന്നു. അതുപോലെ തന്നെ കള്ളന്മാരുടെ ബുള്ളറ്റ് പ്രൂഫ് ജാക്കറ്റുകൾ. ചില സീനിലൊക്കെ അതിൽക്കൂടി വെടികൊണ്ടു വീഴുന്നതും കാണിക്കുന്നുണ്ട്. കുന്നംകുളത്ത് നിന്ന് വാങ്ങിയതാണെന്നു തോന്നുന്നു. തടിമാടൻ തോക്കുകൾ വച്ചുള്ള കളിയാണ്. ചിലപ്പോ അതൊന്നും ഈ ജാക്കറ്റ് താങ്ങില്ലായിരിക്കും. ബാങ്കിൻ്റെ എക്സ്റ്റീരിയർ ഷോട്ടുകൾ ഒറിജിനൽ ആയി തോന്നില്ല. ബീസ്റ്റിൽ കാണിച്ച ഷോപ്പിംഗ് മാളിന്റെ സെറ്റ് പൊളിച്ചത് ലേലത്തിൽ പിടിച്ചുകൊണ്ടുവന്ന് ഉണ്ടാക്കിയതുപോലെ തോന്നി. എന്നാൽ ഇന്റീരിയർ മുംബൈയിലും കൽക്കത്തയിലുമൊക്കെ ഉള്ള വിന്റേജ് ബ്രാഞ്ചുകളിലെ ഉൾഭാഗം പോലെയാണ് രൂപപ്പെടുത്തിയിരിക്കുന്നത്. അതിന് നല്ല ഫിനിഷിങ്ങുമുണ്ട്. പക്ഷെ പുറംഭാഗം ഇന്നലെ പെയിന്റ് അടിച്ചത് പോലെ പുതുപുത്തനാണ്. ![](https://cdn.boolokam.com/articles/2023/01/wf-1-1024x576.jpg)അമേരിക്കയിലോ മറ്റോ ഒരു ഹാക്കർ ഏതോ ഒപ്റ്റിക്കൽ ഫൈബർ ലൈനിൽ ഓട്ടയിട്ട് അതിലൂടെ ഡാറ്റ അടിച്ചുമാറ്റി എന്നൊരു കഥ സിനിമയുടെ തുടക്കത്തിൽ പറയുന്നുണ്ട്. വെള്ളം ഒഴുകിക്കൊണ്ടിരിക്കുന്ന ഒരു പൈപ്പിൽ ഇടയ്ക്ക് ചെറിയൊരു ഹോളിട്ട് അല്പം വെള്ളം അടിച്ചുമാറ്റുന്നത് പോലെ OFC കേബിളുകളിൽ ഇത് ചെയ്യാൻ തിയററ്റിക്കലി പറ്റുമെന്ന് കേട്ടിട്ടുണ്ട്. പക്ഷെ കേബിളിലൂടെ പോകുന്ന പ്രകാശം ഒരു diverter വച്ച് പുറത്തെടുത്താലും മെയിൻ കേബിളിലെ ഡാറ്റ ലോസ്സ് അഞ്ചുശതമാനത്തിൽ കൂടുതലായാൽ സെർവറിൽ അത് മനസ്സിലാവും. അലർട്ടുകൾ പുറപ്പെടും. ഇനി അതല്ല, മൊത്തം സാധനവും അടിച്ചു മാറ്റി എന്ന് തന്നെ വച്ചാലും ബാങ്കിങ് ഡാറ്റ എൻക്രിപ്റ്റഡ് ആയിരിക്കും. പൊതിയാത്തേങ്ങ പോലെ അത് കയ്യിൽ വയ്ക്കാനേ ഹാക്കർക്ക് പറ്റൂ. മിക്ക ബാങ്കിങ് ഹാക്കുകളും ഒന്നുകിൽ ഒരു ഇൻസൈഡർ അല്ലെങ്കിൽ യഥാർത്ഥ അഡ്മിൻ ലോഗിൻ വിവരങ്ങൾ അടിച്ചുമാറ്റിയോ ഒക്കെയാണ് നടത്തുന്നത്. അല്ലാതെ സിനിമയിൽ കാണിക്കുന്നത് പോലെ (ഈ സിനിമയിലല്ല ) ഓടിക്കൊണ്ടിരിക്കുന്ന പച്ച സ്ക്രീനും ഹുഡി ജാക്കറ്റും വച്ച് പയറു പൊടിക്കുന്നത് പോലെ ചെയ്യാവുന്ന പരിപാടിയല്ല അത്. ഈ പടത്തിൽ ഇതിനു വലിയ പ്രാധാന്യമൊന്നുമില്ല. സാന്ദർഭികമായി പറഞ്ഞു എന്ന് മാത്രം. ![](https://cdn.boolokam.com/articles/2023/01/Thunivu-1-1024x536.gif)ബാങ്കുകൾ മുഴുവൻ തട്ടിപ്പാണ് നടത്തുന്നത് എന്ന് അടച്ചുള്ള ഒരു ആക്ഷേപം ഈ പടത്തിലുണ്ട്. ഫൈനാൻഷ്യൽ സ്കാമുകളും ബാങ്കിങ് സർവീസുകളും തമ്മിൽ തിരിച്ചറിയാത്ത സാധാരണക്കാർക്ക് അങ്ങനെ ഒരു മെസ്സേജ് ഈ ചിത്രത്തിൽ നിന്ന് കിട്ടാൻ സാദ്ധ്യതയുണ്ട് . നിങ്ങൾ ഒരു ലോൺ എടുക്കുമ്പോൾ അതിൻ്റെ repayment schedule നന്നായി മനസ്സിലാക്കേണ്ടത് നിങ്ങളുടെ മാത്രം ഉത്തരവാദിത്വമാണ് എന്നാണ് എൻ്റെ അനുഭവം. അല്ലാതെ ബാങ്കിന് വേണ്ടി നിങ്ങളോടു സംസാരിക്കുന്ന ഒരാളെയും കണ്ണടച്ച് വിശ്വസിക്കാൻ പാടില്ല. നമ്മുടെ ബാങ്കുകൾ ചാർജ് ചെയ്യുന്ന പലിശ കണ്ടാൽ ഏതൊരാൾക്കും ഇത്തരം തിയറികൾ വിശ്വസിക്കാൻ തോന്നും. മിക്കപ്പോളും ലോൺ എടുക്കുന്ന തുകയുടെ ഇരട്ടിയോ അതിൽകൂടുതലോ ഒക്കെയായിരിക്കും നമ്മൾ തിരിച്ചടച്ചിട്ടുണ്ടാവുക. എന്നാൽ ഇതിന് വേറൊരു വശം കൂടിയുണ്ട്. ഒരാൾക്ക് ലോൺ കൊടുക്കുമ്പോൾ അയാൾക്ക് അത് തിരിച്ചടയ്ക്കാനുള്ള കപ്പാസിറ്റി ഉണ്ടോയെന്നും ഗ്യാരന്റി തരാൻ പറ്റുമോയെന്നും കൊള്ളാവുന്ന എല്ലാ ബാങ്കുകളും നോക്കും. അതുള്ളവന് ലോണിന്റെ ആവശ്യമുണ്ടോ എന്ന് നിങ്ങൾക്ക് ചോദിക്കാമെങ്കിലും ബാങ്കിന് അത് നോക്കിയേ പറ്റൂ. അവരുടെ നിക്ഷേപകരുടെ പണമാണല്ലോ ഇങ്ങനെ റോൾ ചെയ്യുന്നത്. എല്ലാവർക്കും ലോൺ വാരിക്കോരി കൊടുത്തിട്ട് തിരിച്ചടവ് മുടങ്ങിയാൽ നിക്ഷേപകരോട് ഉത്തരം പറയേണ്ട ബാദ്ധ്യത ബാങ്കിനുമുണ്ട്. ഈ നിക്ഷേപകരും കഷ്ടപ്പെട്ടുണ്ടാക്കിയ പണം തന്നെയാണല്ലോ ബാങ്കിൽ ഇട്ടിരിക്കുന്നത്. ![](https://cdn.boolokam.com/articles/2023/01/wwe-1.webp)വിദ്യാഭാസ ലോണുകൾ നിഷേധിക്കപ്പെട്ടതിന്റെ പേരിൽ നടക്കുന്ന ആത്മഹത്യകളിൽ ബാങ്കിനെ മാത്രം വില്ലനായാണ് മാദ്ധ്യമങ്ങൾ പലതും അവതരിപ്പിക്കുന്നത്. സാമ്പത്തികമായി പിന്നാക്കം നിൽക്കുന്ന, പഠിത്തത്തിൽ മിടുക്കനായ / മിടുക്കിയായ ഒരു കുട്ടിക്ക് സർക്കാർ എന്ത് സഹായമാണ് ചെയ്തുകൊടുക്കുന്നതെന്ന് ചിന്തിക്കാനോ എന്തുകൊണ്ട് അത് നിലവിലില്ല എന്ന് എടുത്തുകാണിക്കാനോ അവർ മെനക്കെടാറില്ല. ലോകത്തുള്ള ബിസിനസ്സുകളിൽ നൂറു ശതമാനവും ലാഭത്തിന് വേണ്ടിയാണു നടത്തുന്നത്. അല്ലാതെ ജനസേവനത്തിനല്ല. നമ്മൾ ജീവിക്കുന്നത് ഒരു ക്യാപിറ്റലിസ്റ്റ് സൊസൈറ്റിയിലാണ്. മുതലാളിത്തത്തെ നിങ്ങൾ എതിർത്താലും പ്രത്യക്ഷമായോ പരോക്ഷമായോ നിങ്ങൾ അതിൻ്റെ ഗുണഭോക്താക്കൾ കൂടിയാണ് . ആ സത്യത്തിനു നേരെ കണ്ണടയ്ക്കുകല്ല, മറിച്ച് അതിനെ അംഗീകരിക്കുകയും അതിനുള്ളിൽ നിന്നുകൊണ്ട് ചൂഷണങ്ങൾ തടയാനുള്ള മുൻകരുതലുകൾ എടുക്കുകയുമാണ് വേണ്ടത്. ഞാൻ ഒരു സാമ്പത്തിക വിദഗ്ധനല്ല. തോന്നിയത് പറഞ്ഞൂന്നേയുള്ളൂ. മഞ്ജു വാര്യർ ഈയടുത്ത കാലത്ത് മലയാളത്തിൽ അഭിനയിച്ചത് വച്ചുനോക്കുമ്പോൾ വളരെ നല്ല വേഷമാണ് ഇതിലേത്. ജോൺ കൊക്കൻ , സിജോയ് വർഗീസ് എന്നിവരും മലയാളത്തിൽ നിന്ന് ഈ സിനിമയിൽ അഭിനയിച്ചിട്ടുണ്ട്. ഈ ഫെസ്റ്റിവൽ സീസണിൽ ആഘോഷിച്ചു കാണാൻ പറ്റിയ പടം.