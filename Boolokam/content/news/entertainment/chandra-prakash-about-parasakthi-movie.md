---
author: Beaumaris
categories:
- Entertainment
comment_count: 0
date: 2022-10-21 09:49:24
draft: false
image: https://cdn.boolokam.com/articles/2022/10/fwghh-1.jpg
like_count: 98557
share_count: 44059
tags:
- Featured
- parasakthi movie
- sivaji ganesan
title: തമിഴകത്തും കേരളക്കരയിലും തരംഗം സൃഷ്ടിച്ച 'പരാശക്തി'യ്ക്ക് 70 വയസ് 
view_count: 1947538
---

**ചന്ദ്രപ്രകാശ്.എസ്.എസ്** **തമിഴകത്തും കേരളക്കരയിലും തരംഗം സൃഷ്ടിച്ച 'പരാശക്തി'യ്ക്ക് 70 വയസ്** ഒരു കലാസൃഷ്ടി അത് സൃഷ്ടിക്കപ്പെട്ട് പതിറ്റാണ്ടുകൾ കഴിഞ്ഞിട്ടും അതൊരു വിപ്ലവമായിത്തന്നെ നിലകൊള്ളുന്നുവെങ്കിൽ അത് കാലാതിവർത്തിയാണെന്ന് പറയാം.മലയാളസിനിമയിൽ സവിശേഷസ്ഥാനമുള്ള സിനിമയാണ് എം ടിയുടെ നിർമ്മാല്യം.അതിനൊപ്പമോ ഒരുപടി കൂടുതലോ ആണ് പരാശക്തിയുടെ ആശയാവിഷ്ക്കാരം.കാലത്തെ അതിജീവിച്ച സിനിമകളാണ് രണ്ടും.ഒരു പ്രതിഷ്ടയുടെ നേർക്ക് തുപ്പുക എന്നതിലൂടെ സൃഷ്ടിക്കപ്പെടുന്ന കാഴ്ച ദൈവനിഷേധത്തിൻ്റെ പാരമ്യമാണ്.അതാണ് നിർമ്മാല്യത്തിൽ നാം കണ്ടതെങ്കിൽ ഇതേ ദൈവനിഷേധം അതിനുമുൻപേ മറ്റൊരുവിധത്തിൽ ആവിഷ്ക്കരിച്ച സിനിമയാണ് പരാശക്തി. പരാശക്തി എന്നാൽ The supreme power എന്നാണ്.അതേസമയം ദൈവമല്ല ഇവിടെ സുപ്രീം പവർ.വിഗ്രഹത്തെ " ദൈവമല്ല വെറും കല്ല്‌ "എന്നാണ് തമിഴകത്തെ എക്കാലത്തേയും വിവാദ ചിത്രമായ പരാശക്തിയിൽ വിശേഷിപ്പിച്ചത്.സിനിമയ്ക്കെതിരെ അക്കാലത്ത് വൻ പ്രതിഷേധങ്ങൾ തമിഴ്നാട്ടിൽ ഉണ്ടായപ്പോൾ‘കല്ല്‌ ’ എന്ന വാക്ക് സിനിമയില്‍ മ്യൂട്ട് ചെയ്യപ്പെട്ടങ്കിലും അതിലെ സന്ദേശം കൃത്യമായി കാണികൾക്ക് കിട്ടുകയും ചെയ്‌തു. അന്ന് നല്‍കിയ സന്ദേശം സുവ്യക്തമായിരുന്നു എന്ന് പിന്നീട് തമിഴ്നാടിൻ്റെ ചരിത്രം പരിശോധിച്ചാൽ മനസിലാകും. തമിഴ് സിനിമയുടെ നാളിതുവരെയുള്ള ചരിത്രത്തിൽ ഏറ്റവും വിവാദങ്ങളുയര്‍ത്തിയ ഈ ചിത്രത്തിൻ്റെ തിരക്കഥയും,സംഭാഷണവും എഴുതുമ്പോൾ കരുണാനിധിയുടെ പ്രായം 28.തമിഴ് പണ്ഡിതനായ പാവലാർ ബാലസുന്ദരം രചിച്ച 1950 കളിലെ തമിഴ് നാടകമാണ് പരാശക്തി. ആര്‍.കൃഷ്ണന്‍, എം.പഞ്ചു എന്നിവര്‍ ചേര്‍ന്ന് സംവിധാനം ചെയ്ത ചിത്രം.ശിവാജി ഗണേശന്‍ എന്ന അഭിനയപ്രതിഭയുടെ സിനിമയിലെ തുടക്കം കൂടിയായിരുന്നു ഈ സിനിമ.സുബ്രഹ്മണ്യഭാരതി,ഭാരതീദാസൻ,എം.കരുണാനിധി തുടങ്ങിയവരുടെ ഗാനങ്ങൾക്ക് സംഗീതം പകർന്നത് ആർ.സുദർശനമാണ്.നടി ശ്രീവിദ്യയുടെ മാതാവ് എംഎൽവി എന്ന് ചുരുക്കപ്പേരിൽ അറിയപ്പെടുന്ന ഡോ. എം.എൽ.വസന്തകുമാരി ഉൾപ്പടെയുള്ള ഗായകനിര സിനിമയെ ശ്രദ്ധേയമാക്കി.തമിഴ് സിനിമാ ചരിത്രത്തിലെ വഴിത്തിരിവായിത്തീര്‍ന്ന പരാശക്തി ഉള്ളടക്കം കൊണ്ടും നിലപാടുകള്‍ കൊണ്ടും രാഷ്ട്രീയം കൊണ്ടും അതുവരെ കണ്ടതില്‍ നിന്നും വേറിട്ട്‌ നിന്നു എന്ന് മാത്രമല്ല, മുന്നോട്ടുള്ള വഴി തെളിക്കുകയും ചെയ്തു. കലൈഞ്ജർ മുത്തുവേൽ കരുണാനിധിയേയും,ശിവാജി ഗണേശനേയും താരപദവിയിലേക്ക് ഉയർത്തിയ സിനിമകൂടിയാണ് പരാശക്തി.1952 ഒക്ടോബര്‍ 17നാണ് പരാശക്തി റിലീസ് ചെയ്യുന്നത്. 175 ദിവസം തിയേറ്ററുകളില്‍ ഓടിയ ചിത്രം വന്‍ വിജയമായിത്തീര്‍ന്നു. അതിന് പിന്നില്‍ വലിയ വിവാദങ്ങളുടെ ഒരു ഘോഷയാത്രയുമുണ്ടായിരുന്നു. ഹിന്ദു-ബ്രാഹ്മണ ആചാരങ്ങളേയും അനുഷ്ഠാനങ്ങളെയും മോശമായി ചിത്രീകരിച്ചു എന്നതായിരുന്നു വിവാദങ്ങളുടെ കാരണം. ഭരണത്തിലിരിക്കുന്നവര്‍ ഉള്‍പ്പടെയുള്ള വരേണ്യവര്‍ഗം സിനിമ നിരോധിക്കണം എന്ന് ആവശ്യപ്പെട്ടു. എന്നാല്‍ വിവാദങ്ങള്‍ക്കിടയിലും പരാശക്തി റിലീസ് ആവുകയും ചരിത്രഗതിയെ മാറ്റി മറിക്കുകയും ചെയ്തു.കലൈഞ്ജറുടെ സംഭാഷണങ്ങളും ശിവാജിഗണേശൻ്റെ അഭിനയവുമാണ് ചിത്രത്തിൽ ഏറെ ശ്രദ്ധിക്കപ്പെട്ടത്. ![](https://cdn.boolokam.com/articles/2022/10/fwghh-1.jpg)ജാതീയത,മതം,സാമൂഹിക അസമത്വം എന്നിവയെ കടന്നാക്രമിക്കുന്ന മൂർച്ചയുള്ള കരുണാനിധിയുടെ സംഭാഷണങ്ങൾ ഇന്നും തമിഴകത്ത് പഴയ സിനിമാപ്രേമികൾക്ക് സുപരിചിതമാണ്.തമിഴ്ചരിത്രത്തിലെ ഒരു നിർണ്ണായക ഘട്ടത്തിലാണ് പരാശക്തി തിയേറ്ററിൽ എത്തുന്നത്.അതിന് മൂന്ന് വർഷം മുൻപാണ് പെരിയാറിൻ്റെ ദ്രാവിഡകഴകത്തിൽ അംഗമായിരുന്ന അണ്ണാദുരൈ ദ്രാവിഡ മുന്നേറ്റ കഴകം സ്ഥാപിച്ചത്.ദ്രാവിഡ രാഷ്ട്രീയത്തിൻ്റെ ആദർശങ്ങളിൽ ആകൃഷ്ടരായ യുവ എഴുത്തുകാരുടെ ഒരു ബ്രിഗേഡ് അക്കാലത്ത് തമിഴ് സിനിമയെ സ്വാധീനിച്ചിരുന്നു.അതിൻ്റെ ചുവടുപിടിച്ചാണ് എം.കരുണാനിധി പരാശക്തിയുമായി സഹകരിക്കുന്നത്. “ നിന്റെ ദേവിയുടെ കൈയ്യില്‍ ശൂലവും വാളുമുള്ളപ്പോള്‍ നീ എന്തിനു ഭയപ്പെടുന്നു,നീ വിളിച്ചാല്‍ വന്നു രക്ഷിക്കില്ലേ? ” അമ്പലത്തിനകത്ത് വച്ച് തന്റെ സഹോദരിയോട് മോശമായി പെരുമാറിയ പൂജാരിയുടെ കുത്തിനു പിടിച്ചു കൊണ്ട് ശിവാജി ഗണേശന്‍ അവതരിപ്പിച്ച ഗുണശേഖരന്‍ എന്ന കഥാപാത്രം സഹോദരിയോട് ചോദിക്കുന്ന ചോദ്യമാണിത്. അത് ചെന്ന് തറച്ചത് ആയിരങ്ങളിലേക്കാണ്.സാമൂഹ്യ നീതിയിലൂന്നിയുള്ള പരിഷ്കാരങ്ങള്‍, തമിഴ് ഭാഷയുടെ ഉന്നമനം എന്നിങ്ങനെയുള്ള ഡിഎംകെ ആശയങ്ങള്‍ സിനിമയിലൂടെ ജനങ്ങള്‍ക്ക്‌ പരിചയപ്പെടുത്തുക എന്നതാണ് പരാശക്തി കൊണ്ട് ഉദ്ദേശിച്ചത് എന്ന് കലൈഞ്ജര്‍ കരുണാനിധി ഒരവസരത്തില്‍ പറഞ്ഞിരുന്നു. വിവാദം സൃഷ്ടിക്കുക എന്നത് തന്നെയായിരുന്നു ചിത്രം കൊണ്ട് ലക്ഷ്യമിട്ടത് എന്ന് സംവിധാകന്‍ പഞ്ചുവും വെളിപ്പെടുത്തിയിട്ടുണ്ട്.പരാശക്തിയുടെ ശീര്‍ഷക ഗാനമായ ‘വാഴ്ക വാഴ്കവേ’ എന്ന ഭാരതിദാസന്‍ രചിച്ച ഗാനം തന്നെ ദ്രാവിഡനാട് എന്ന ഡിഎംകെ ആശയത്തെ മുന്‍നിര്‍ത്തിയുള്ളതായിരുന്നു. ![](https://cdn.boolokam.com/articles/2022/10/67.jpg)അന്നത്തെ ഇന്ത്യയുടെ ശോചനീയാവസ്ഥ വിളിച്ചു പറഞ്ഞു കൊണ്ടാണ് ഗാനം അവസാനിക്കുന്നത്.തങ്ങള്‍ക്ക് ജനിക്കാന്‍ പോകുന്ന കുഞ്ഞു ആണാണെങ്കില്‍ പനീര്‍സെല്‍വം എന്നും പെണ്ണാണെങ്കില്‍ നാഗമ്മ എന്നും പേരിടും എന്ന് ചിത്രത്തിലെ നായിക കല്യാണിയും ഭര്‍ത്താവ് തങ്കപ്പനും തീരുമാനിക്കുന്നുണ്ട്. ജസ്റ്റിസ്‌ പാര്‍ട്ടിയുടെ അന്നത്തെ നേതാവ് എ.ടി.പനീര്‍സെല്‍വത്തേയും,Self-Respect മൂവ്മെന്റിന്റെ പ്രവര്‍ത്തകയും പെരിയാര്‍ ഇ.വി.രാമസ്വാമിയുടെ പത്നിയുമായ നാഗമ്മയേയുമാണ് സിനിമയിൽ പേരുകളിലൂടെ പരാമര്‍ശിക്കുന്നത്.“എന്റെ സഹോദരിയുടെ പേര് കല്യാണി എന്നാണ്.എന്നാല്‍ ഇത്ര മംഗളകരമായ പേരുള്ള അവളുടെ കഴുത്തില്‍ മാംഗല്യമില്ല(താലി) " പരാശക്തിയിലെ പ്രശസ്തമായ കോടതിരംഗത്തില്‍ ഗുണശേഖരന്‍ പറയുന്ന വാക്കുകളാണിത്. വിധവയായ കല്യാണിയെ വെറുപ്പോടെ കാണുന്ന യാഥാസ്ഥിതിക സമൂഹത്തെ, പ്രത്യേകിച്ച് അവളെ കീഴ്പ്പെടുത്താന്‍ ചിലര്‍ നടത്തുന്ന ശ്രമങ്ങളെ എല്ലാം കഥാഗതിയില്‍ ഈ സിനിമയിൽ ഫലവത്തായി ഉപയോഗിച്ചിട്ടുണ്ട്. കല്യാണി എന്ന പേര് തന്നെ കലൈഞ്ജര്‍ തിരഞ്ഞെടുത്തത് ആ പേര് അര്‍ത്ഥമാക്കുന്നതും അവളുടെ ദാരിദ്യം നിറഞ്ഞ ജീവിതത്തില്‍ നടക്കുന്നതും തമ്മിലുള്ള വൈരുദ്ധ്യം എടുത്തു കാട്ടാന്‍ വേണ്ടിയായിരുന്നു. https://youtu.be/0OaSTQPoCC0 ഗുണശേഖരന്റെ പത്നിയായി എത്തുന്ന വിമല,തന്നെ തമിഴ് സംസ്കാരത്തിലെ ശക്തയായ സ്ത്രീ കഥാപാത്രമായ കണ്ണകിയുമായി താരതമ്യം ചെയ്യുന്നുണ്ട്. ഗുണശേഖരനായി എത്തിയ ശിവാജി ഗണേശനാകട്ടെ,1952 വരെ ഡിഎംകെ പ്രവര്‍ത്തകനായി ദ്രാവിഡനാട് എന്ന ആശയം പ്രചരിപ്പിക്കുകയും ചെയ്തിരുന്നു. മതത്തിന്റെ പേരില്‍ നടക്കുന്ന ചൂഷണങ്ങളെ തീവ്രമായി എതിര്‍ത്ത പരാശക്തി മദ്രാസ്‌ പ്രസിഡന്‍സിയില്‍ അപ്പോള്‍ നിലവിലുണ്ടായിരുന്ന കോണ്‍ഗ്രസ്‌ ഭരണത്തെ കഠിനമായി വിമര്‍ശിക്കുകയും ചെയ്തു.പരാശക്തിയുടെ വാദങ്ങളോട് എതിര്‍പ്പുണ്ടായിട്ടും അന്നത്തെ മദ്രാസ്‌ മുഖ്യമന്ത്രിയായിരുന്ന സി.രാജഗോപാലാചാരി സിനിമയുടെ പ്രദർശനം തടയണം എന്ന ആവശ്യത്തിനു വഴങ്ങിയില്ല. അങ്ങനെ ഒരു ആവശ്യം ഉയരാന്‍ കാരണം പരാശക്തിയെന്ന് വിശേഷിപ്പിക്കുന്ന വിഗ്രഹത്തെ കല്ല്‌ എന്ന് വിളിക്കുന്ന ഒരു രംഗമായിരുന്നുവെന്ന് സൂചിപ്പിച്ചല്ലോ. “മന്ത്രം ചൊല്ലിയത് കൊണ്ടും പൂക്കള്‍ അര്‍പ്പിച്ചത്‌ കൊണ്ടും കല്ല്‌ ദൈവമാകുമോ?” എന്ന ശിവാജി ഗണേശന്റെ സംഭാഷണം ആളുകളെ കളിയാക്കുന്നതും,വിശ്വാസങ്ങൾക്ക് നേരേയുള്ള കടന്നാക്രമണവും ആണെന്നാണ് സിനിമ നിരോധിക്കണം എന്നാവശ്യപ്പെട്ടവരുടെ വാദം.എന്നാല്‍ അതിനു മുന്‍പ് പരാശക്തിയുടെ സര്‍ട്ടിഫിക്കേഷന്‍ പുനഃപരിശോധിക്കണം എന്ന് സംസ്ഥാന സര്‍ക്കാര്‍ കേന്ദ്ര സര്‍ക്കാരിനോട് ആവശ്യപ്പെട്ടിരുന്നു. പക്ഷേ കേന്ദ്ര സര്‍ക്കാര്‍ അത് നിരസിച്ചു.അതിനു കാരണം ചിത്രം കണ്ടു വിലയിരുത്തിയ മദ്രാസ്‌ ഇന്റലിജന്‍സ് ഉദ്യോഗസ്ഥന്റെ റിപ്പോര്‍ട്ടായിരുന്നു. അതിങ്ങനെ - "ഒരു കൈക്കുഞ്ഞുമായി ദരിദ്രയായ ഒരു വിധവ നേരിടുന്ന പല തരം പ്രതിസന്ധികളും അവളോടുള്ള സമൂഹത്തിന്റെ ക്രൂരമായ സമീപനവും വരച്ചു കാണിക്കുന്ന ചിത്രമാണ് പരാശക്തി. ചിത്രത്തിന്റെ കഥയോ അതിന്റെ കാതലോ ഒരു തരത്തിലും ആക്ഷേപകരമല്ല എന്ന് മാത്രമല്ല, കഥയുടെ അന്തരാര്‍ത്ഥം തികച്ചും ഗൗരവമുള്ളതുമാണ്. മനുഷ്യ ജീവിതത്തില്‍ ഉയര്‍ച്ച താഴ്ചകള്‍ ഉണ്ടാകുമെന്നും തെളിയിക്കുന്നതാണ് ഈ സിനിമ ".അങ്ങനെയാണ് ‘കല്ല്‌ ’ എന്ന വാക്ക് മാത്രം മ്യൂട്ട് ചെയ്ത സിനിമ തരംഗമായതും, പ്രദർശന വിജയം നേടിയതും.