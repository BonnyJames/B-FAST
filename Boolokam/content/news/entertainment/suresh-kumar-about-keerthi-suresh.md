---
author: Beaumaris
categories:
- Entertainment
comment_count: 0
date: 2022-06-29 10:17:05
draft: false
image: ''
like_count: 39130
share_count: 52187
tags:
- Featured
- keerthi suresh
- suresh kumar
title: കീർത്തിക്ക് അഭിനയത്തിൽ കഴിവുണ്ട് എന്നുള്ള കാര്യം ഞങ്ങൾക്ക് അവളുടെ ചെറുപ്പത്തിൽ
  തന്നെ മനസ്സിലായിരുന്നു
view_count: 1876190
---

മലയാളത്തിൽ ഒട്ടേറെ നല്ല ചിത്രങ്ങൾ സംഭാവനചെയ്ത ബാനർ ആയിരുന്നു രേവതി കലാമന്ദിർ. അതിന്റെ അമരക്കാരൻ സുരേഷ്‌കുമാർ. ഒരു പ്രൊഡ്യൂസർ എന്ന നിലയിൽ മാത്രമല്ല അദ്ദേഹം ശ്രദ്ധേയനായത് ഇപ്പോൾ കഴിവ് തെളിയിച്ച ഒരു നടനായും പഴയകാല നടി മേനകയുടെ ഭർത്താവ് എന്ന നിലയിലും ഇപ്പോൾ തെന്നിന്ത്യയിൽ താരറാണി ആയി വിലസുന്ന കീർത്തി സുരേഷിന്റെ അച്ഛൻ എന്ന നിലയിലും നടന വിസ്മയം മോഹൻലാലിൻറെ അഞ്ചാംക്ലാസ് മുതലുള്ള ചങ്ങാത്തം എന്ന നിലയിലുമൊക്കെയാണ്. ഇങ്ങനെ ഒരുപാട് കാര്യങ്ങൾ അദ്ദേഹം പലകാലത്തും പറഞ്ഞിട്ടുണ്ട് എങ്കിലും മകൾ കീർത്തിയുടെ അഭിനയത്തെ കുറിച്ചും സിനിമയോടുള്ള സമീപനത്തെ കുറിച്ചും പറഞ്ഞുകേട്ടിട്ടില്ല. എന്തായാലും അച്ഛന് മകളെ കുറിച്ച് വളരെ അഭിമാനം തന്നെയാണ്. സുരേഷ് കുമാറിന്റെ വാക്കുകളിലൂടെ "കീർത്തിക്ക് അഭിനയത്തിൽ കഴിവുണ്ട് എന്നുള്ള കാര്യം ഞങ്ങൾക്ക് അവളുടെ ചെറുപ്പത്തിൽ തന്നെ മനസ്സിലായിരുന്നു. കുബേരൻ എന്ന ചിത്രത്തിലൂടെയായിരുന്നു കീർത്തിയുടെ അരങ്ങേറ്റം. കുബേരന്റെ ഷൂട്ടിങ് ഊട്ടിയിലായിരുന്നു. അന്ന് രണ്ടു ചിത്രങ്ങളുടെ ഷൂട്ടിങ് ഒരുമിച്ച് നടക്കുന്നതുകൊണ്ട് ഞാൻ മറ്റൊരു സ്ഥലത്തായിരുന്നു. ഷൂട്ട് ഉള്ളപ്പോൾ കീർത്തി രാവിലെ നാലുമണിക്കുതന്നെ എഴുന്നേൽക്കും. മേക്കപ്പ് ബോക്സ് ഉൾപ്പെടെയെടുത്ത് സെറ്റിലേക്കു പോകാൻ തയാറായി നിൽക്കും.അന്ന് അതൊക്കെ അപ്പപ്പോൾ രേവതി ഫോൺ ചെയ്ത് എന്നെ അറിയിക്കും. അഭിനയത്തിനോടുള്ള അവളുടെ പാഷൻ അന്ന് ഞാൻ തിരിച്ചറിഞ്ഞു. പക്ഷേ അപ്പോഴും ചെറിയൊരു ഭയം എന്റെയുള്ളിൽ ഉണ്ടായിരുന്നു. ഒരുപാടുപേരുടെ അധ്വാനമാണ് സിനിമ. അവിടെ അവൾ കാരണം ആർക്കും ബുദ്ധിമുട്ട് ഉണ്ടാവരുതെന്ന് ഞാൻ ആഗ്രഹിച്ചു. എന്നാൽ ഇപ്പോൾ എനിക്ക് അവളെക്കുറിച്ച് ഭയമില്ല. സിനിമയോടുള്ള അവളുടെ ഡെഡിക്കേഷനിൽ എനിക്ക് അഭിമാനവുമുണ്ട്." - സുരേഷ് കുമാർ പറയുന്നു