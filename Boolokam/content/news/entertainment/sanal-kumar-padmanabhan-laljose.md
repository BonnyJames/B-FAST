---
author: Beaumaris
categories:
- Entertainment
comment_count: 0
date: 2022-08-14 06:42:10
draft: false
image: ''
like_count: 1567
share_count: 591
tags:
- director
- laljose
- Sanal Kumar Padmanabhan
title: എട്ടു വർഷങ്ങൾ ആകുന്നു ബോക്സ് ഓഫിസിനെ അമ്മാനമാടിയ ആ മായാജാലാക്കാരനെ പൂർണ ഫോമിൽ
  കണ്ടിട്ട്
view_count: 34946
---

**Sanal Kumar Padmanabhan** പടം കണ്ടു കൊണ്ടിരിക്കുമ്പോൾ സിനിമയുടെ സംവിധായകനെ തേടി ടൈറ്റിൽ കാർഡോ പോസ്റ്ററുകളിലെ പേരോ തപ്പി പോകേണ്ടിയിരുന്ന ഒരു കാലത്തു , സിനിമയിലെ പാട്ടുകളുടെ സീനുകൾ കാണുമ്പൊൾ കാഴ്ചക്കാർക്ക് സംവിധായകൻ ആരാണെന്ന "ഹിൻറ്" കൊടുത്തിരുന്നൊരു ഒറ്റപ്പാലം കാരനുണ്ട്. 10 വര്ഷങ്ങളോളം കമലിന്റെയും , ലോഹിതദാസിന്റെയും , ഹരിദാസിന്റെയും , നിസാറിന്റെയും , തമ്പി കണ്ണന്താനത്തിന്റെയും കൂടെ സഹായി ആയി നിന്നു "പണി "പഠിച്ച ഒരാൾ . ഒരൊറ്റ ചോദ്യം മതി ജീവിതം മാറാൻ എന്ന പ്രശസ്ത ഡയലോഗ് പോലെ അയാൾക്ക്‌ നേരെയും ഒരു ചോദ്യം വരുകയാണ് " എത്ര വര്ഷങ്ങളായി ഇങ്ങനെ സംവിധാന സഹായി ആയി നിൽക്കുന്നു ഒരു പടം ഒറ്റയ്ക്ക് ചെയ്യണ്ടേ ? ഞാൻ നിർമിക്കാം " ചോദ്യം സിയാദ് കോക്കറിന്റെ വകയായിരുന്നു .ആ ചോദ്യത്തിന് അയാൾ ശരിയുത്തരം കൊടുത്തതോടെ അയാളുടെ ജീവിതം മാത്രമല്ല മലയാളസിനിമയുടെ ചരിത്രം കൂടി മാറിമറയുകയായിരുന്നു .മണ്ണിനോടും മനുഷ്യനോടും തോൽക്കാത്ത മനക്കരുത്തുമായി തന്റെ കൊച്ചെറുക്കനെ കാണാൻ വന്ന ചാണ്ടിയുമായി സൂപ്പർഹിറ്റ് സൃഷ്ടിച്ചു കൊണ്ട് അയാൾ മലയാളസംവിധായകരുടെ നിരയിലേക്ക് നല്ല ക്യൂഷ്യൻ ഉള്ളൊരു ചാരുകസേരയും വലിച്ചിട്ടിരിക്കുകയാണ് . അമ്പാടി പെയ്യുകൾ മേയും കാണാതീരത്തു അനുരാഗം മൂളും തത്തമ്മയുടെ കഥ പറഞ്ഞ ചന്ദ്രനുദിക്കുന്ന ദിക്കിൽ എന്ന രണ്ടാമത്തെ ചിത്രവും സൂപ്പർ ഹിറ്റ് സൃഷ്ടിച്ചു ഏവരെയും ഞെട്ടിച്ചൊരാൾ ! ഒരേ എഴുത്തുകാരെ വച്ച് ഒരേ ഫോർമാറ്റിൽ സിനിമകൾ സൃഷ്ടിക്കുന്ന തന്റെ സമകാലീകരിൽ നിന്നും വ്യത്യസ്തമായി ഓരോ ചിത്രത്തിനും പുത്തെൻ എഴുത്തുകാരും പുതിയ ആശയങ്ങളുമായി കാഴ്ചക്കാർക്ക് പുതു അനുഭവങ്ങൾ നല്കിയിരുന്നോരാൾ . ഏറെ പ്രതീക്ഷയോടെ ഇറക്കിയ മൂന്നാം ചിത്രം രണ്ടാം ഭാവം പരാജയപ്പെട്ടപ്പോൾ, അതെ ടീമിനെ വച്ച് നാലാം ചിത്രം ഇറക്കി, മൂന്നാം ചിത്രത്തിന് തീയറ്ററിൽ എത്തി ടിക്കറ്റ് എടുക്കാൻ മടിച്ചു നിന്നവർ നാലാം ചിത്രത്തിന് തീയറ്റർ കോമ്പൗണ്ടിൽ ടിക്കറ്റിനായി അലയുന്ന കാഴ്ച കാണിച്ചു തന്ന പ്രതിഭ! ( മീശ മാധവൻ ) 2006 ഇൽ വലിയ താരമൂല്യം ഇല്ലാത്ത നാലു യുവതാരങ്ങളെയും ആരും അറിയാത്തൊരു എഴുത്തുകാരനെയും കൊണ്ട് അന്നോളമുള്ള കളക്ഷൻ റെക്കോർഡ്‌സുകൾ എല്ലാം തിരുത്തിക്കുറിച്ച സിനിമയുമായി വന്നൊരാൾ ..... ക്ലാസ്സ്‌മേറ്റ്സ് .... കോമഡി കഥാപാത്രങ്ങളിൽ ഒതുങ്ങികിടന്നിരുന്ന സലിം കുമാറിന്റെ റേഞ്ച് എന്താണെന്നു തിരിച്ചറിഞ്ഞു അയാൾക്കു സാമുവലിന്റെ കുപ്പായം തുന്നി നൽകി കാഴ്ചക്കാരെ വിസ്മയിപ്പിച്ചൊരാൾ ! ( അച്ഛനുറങ്ങാത്ത വീട് )ഫഹദ് ഫാസിലിന്റെ പ്രതിഭ കണ്ടെത്തി അയാളിലെ നടന് നീരാടാനായി ഡയമണ്ട് നെക്ലേസ് എന്ന നീന്തൽകുളം ഒരുക്കിയ മനുഷ്യൻ .ഹിറ്റുകളൊരുക്കാൻ തനിക്കു സൂപ്പര്താരങ്ങളൊന്നും ആവശ്യമില്ലെന്നുറക്കെ പറഞ്ഞു കൊണ്ട് എത്സമ്മയും , പുള്ളിപുലികളും , നീലതാമരയും ഹിറ്റ് ചാർട്ടിൽ കയറ്റിയൊരാൾ .പൃഥ്വിരാജ് ഒരു നല്ല നടനാണോ എന്ന് സംശയിച്ചവർക്കുള്ള ഉത്തരമായി അവരുടെ മുന്നിലേക്ക് രവി തരകനെ ഇറക്കി വിട്ട മനുഷ്യൻ ... ( അയാളും ഞാനും തമ്മിൽ ) ഒരു ശരാശരി സ്ക്രിപ്റ്റ് കൊണ്ട് സെല്ലുലോയ്ഡിൽ വർണകാഴ്ചകൾ ഒരുക്കുന്നൊരാൾ ( വിക്രമദിത്യൻ , മുല്ല ). എട്ടു വർഷങ്ങൾ ആകുന്നു കേരള ബോക്സ് ഓഫിസിനെ കയ്യിലിട്ട് അമ്മാനമാടിയിരുന്ന ആ മായാജാലാക്കാരനെ അയാളുടെ പൂർണ ഫോമിൽ കണ്ടിട്ട് .സോളമന്റെ തേനീച്ചകൾ അദ്ദേഹത്തിന്റെ ഒരു വൻ തിരിച്ചുവരവ് ആകട്ടെ .സോളമന്റെ, അല്ല ലാൽ ജോസിന്റെ തേനീച്ചകൾ ബോക്സ് ഓഫിസിൽ കൂടുകൾ കൂട്ടട്ടെ ..ആ പഴയ ലാൽ ജോസ് - വിദ്യാജി കൊമ്പോ .