---
author: Beaumaris
categories:
- Entertainment
comment_count: 0
date: 2022-08-03 14:38:33
draft: false
image: https://cdn.boolokam.com/articles/2022/08/91344352.webp
like_count: 57341
share_count: 10320
tags:
- thallumala movie
- tovino
title: ടോവിനോയുടെ തല്ലു'മാല'പ്പാട്ട്
view_count: 1072668
---

**Latheef Abbas** **ടോവിനോയുടെ തല്ലു'മാല'പ്പാട്ട്** ഒരു മലബാറുകാരനെന്ന നിലയിൽ മലബാറിൻ്റെ ഉപ്പും പുളിയും സിനിമയെന്ന ജനകീയ കലാരൂപങ്ങളിലൂടെ ആവിഷ്കരണ പ്രതിഷ്ട നേടണം എന്ന് ആഗ്രഹിക്കുന്ന ആളാണു ഞാൻ. മലബാറിനു തനതായ സാംസ്കാരിക സവിശേഷതകൾ ഉണ്ട്; മതകീയ ജീവിത പരിസരങ്ങളിൽ ഉയർന്നു വന്ന പരസ്‌പരാശ്രയത്വത്തിൻ്റെയും വെച്ചു വിളംബലിൻ്റെയും മാനവികതയുടെ ചൂടും ചൂരും കലർന്ന വ്യത്യസ്ത സാമൂഹിക ജീവിത തലങ്ങൾ. അവ സിനിമാ കലാരൂപങ്ങളിൽ ആവിഷ്കരിക്കപ്പെടുക എന്നത് സാമൂഹിക വൈവിധ്യങ്ങളെ പരസ്പരം തിരിച്ചറിയാനും മനുഷ്യ ജീവിതത്തിൻ്റെ കൊടുക്കൽ വാങ്ങൽ രൂപങ്ങൾ മനസിലാക്കാനും അനുഭവിക്കാനുമുള്ള മാർഗങ്ങളാണ്. 'സുഡാനി ഫ്രം നൈജീരിയ' ആണു മലബാർ ഗ്രാമീണ ജീവിതത്തെ അതിൻ്റെ തനത് ഭംഗിയോടെ അടയാളപ്പെടുത്തുന്ന ആദ്യ മലയാള സിനിമയായി ഞാൻ മനസിലാക്കുന്നത്. തൊണ്ണൂറുകൾ മുതൽ മലയാള സിനിമ നിരന്തരമായി ചിത്രീകരിച്ചു വന്ന സവർണ്ണ കുടുംബ- സാമൂഹിക പ്രതലത്തിൽ നിന്നുള്ള മാറ്റമായിരുന്നു അത്; നാലുകെട്ടും തുളസിത്തറയും മാത്രം മുഖ്യ പശ്ചാത്തലമായിരുന്ന ഇടങ്ങളിൽ നിന്നുള്ള വ്യതിയാനം. മലയോര ക്രൈസ്തവ ജീവിതങ്ങളും ലിബറൽ പശ്ചാത്തലത്തിൽ ആധുനികത അടയാളപ്പെടുത്തുന്നതിലേക്ക് കുതിച്ചുയർന്ന ക്രൈസ്തവ ജീവിതങ്ങളും പരിചയപ്പെടുത്തുന്ന രീതിയിലേക്ക് മലയാള സിനിമ പിന്നീട് മാറിയതിനെ ഇവിടെ വിസ്മരിക്കുന്നില്ല.തല്ലുമാല എന്ന സിനിമയുടെ ട്രെയിലറും രണ്ട് ഗാനങ്ങളും കണ്ടപ്പോൾ മലബാർ ജീവിതത്തിൻ്റെ ഭംഗി ഒപ്പിയെടുക്കുന്ന സിനിമയായാണ് മനസിലാക്കുന്നത്. അതിൽ ഏറെ ആകർഷിച്ചത് സിനിമയുടെ പേരും ഗാനങ്ങളുമാണ്. ![](https://cdn.boolokam.com/articles/2022/08/91344352.webp)തല്ലു'മാല' എന്നതിൽ 'മാല' എന്ന വാക്ക് മലബാർ മുസ്ലിംകൾക്ക് സുപരിചിതമാണ്. മാലപ്പാട്ടുകളെയാണ് മാല എന്ന് ചേർത്തു പറയുന്നത്. മുഹ്യുദീൻ മാല, ബദർ മാല, നഫീസത്ത് മാല, ബഷീർ മാല (വൈക്കം മുഹമ്മദ് ബഷീറിനെ പറ്റി) ഇങ്ങനെ ധാരാളം മാലകൾ ഉണ്ട്. തല്ലുമാല, മണവാളൻ വസീമിൻ്റെ (ടോവിനോയുടെ ) തല്ലു ചരിത്രത്തെ പറ്റിയുള്ള കാവ്യമായാണ് തോന്നുന്നത് ????. ഏതായാലും സിനിമ വിജയിക്കട്ടെ എന്ന് ആശംസിക്കുന്നു. **For Academic purposes read this** മാലപ്പാട്ടുകൾ എന്ന കാവ്യഗണം അറബി മലയാളം സാഹിത്യത്തിൽ ചിരപ്രശസ്തമാണ്. മലബാർ മുസ്ലിംകളിലെ സുന്നികൾക്കിടയിൽ പുണ്യാത്മാക്കളുടെ ജീവാപദാനങ്ങൾ വാഴുത്തുന്ന കീർത്തന കാവ്യ വിഭാഗത്തിൽ പെടുന്ന പാട്ടുകൾക്കാണു മലപ്പാട്ട് എന്ന് പറയുന്നത്. മാലപ്പാട്ടുകൾ നാവിൽ തുളുമ്പുന്ന പഴയ കാല തലമുറയിലെ വ്യക്തികളെ മലബാറിൽ കാണാം.സൂഫീ മാർഗ്ഗങ്ങൾ ശക്തമായിരുന്ന കാലഘട്ടത്തിലാണ് മാലപ്പാട്ടുകൾ ധാരാളമായി ഉണ്ടായത്. 13 മുതൽ 16 വരെ നൂറ്റാണ്ടുകളിൽ കേരളീയ മുസ്‌ലിംകൾക്കിടയിൽ ശക്തമായ സ്വാധീനം ചെലുത്തിയ സൂഫീ ദർശനങ്ങൾ മാലപ്പാട്ടിന് പ്രചോദനമായി ഭവിച്ചു.തമിഴകത്തെ ശൈവന്മാർക്കിടയിൽ പ്രചാരത്തിലുണ്ടായിരുന്ന ഭക്തികാവ്യങ്ങളുടെ ശൈലി (കോർവ്വ)പിന്തുടർന്നു കൊണ്ടായിരുന്നു അറബി മലയാളത്തിലെ മാലപ്പാട്ടുകൾ രചിക്കപ്പെട്ടത് എന്നഭിപ്രായമുണ്ട്. മാലപ്പാട്ടിന് രണ്ട് ഭാഗങ്ങൾ ഉണ്ട്. ശൈഖിന്റെ (പുണ്യപുരുഷൻ) അപദാനങ്ങളെ വാഴ്ത്തുന്നതാണ് ഒന്നാം ഭാഗം. ശൈഖിനെ മുൻ നിർത്തി ദൈവത്തോട് പ്രാർത്ഥിക്കുന്നതാണ് (ഇടതേട്ടം) രണ്ടാം ഭാഗം (ഇരവ്). അറബി മലയാള സാഹിത്യത്തിലെ കണ്ടെടുക്കപ്പെട്ട ആദ്യത്തെ മാലപ്പാട്ടാണു മുഹിയിദ്ദീൻ മാല. ഖാസി മുഹമ്മദ് ആണ് മുഹിയിദ്ദീൻ മാലയുടെ കർത്താവ്. മുഹിയിദ്ദീൻ മാലയുടെ ചുവടു പിടിച്ച് നൂറുകണക്കിന് മാലപ്പാ‍ട്ടുകൾ അറബി മലയാളത്തിലും മലയാളത്തിലും ഉണ്ടായി.ഇച്ച മസ്താന്റെ ബുഖാരി മാല, കൊടഞ്ചേരി മരക്കാർ മുസ്‌ലിയാരുടെ ബദർ മാല, കെ.ടി. ആസിയയുടെ "ഖദീജാ ബീവിയുടെ വഫാത്ത് മാല", മുഹമ്മദ് മറ്റത്തിന്റെ ഖുദ്‌റത്ത് മാല, എം.ബാവക്കുട്ടി മൌലവിയുടെ ലോകനീതി മാല, പി.കെ.ഹലീമയുടെ ചന്ദിര സുന്ദര മാല തുടങ്ങിയ മാലപ്പാട്ടുകൾ പ്രസിദ്ധമാണ്. എം.എൻ.കാരശ്ശേരി വൈക്കം മുഹമ്മദ് ബഷീറിനെ കുറിച്ച് ഒരു ബഷീർ മാലയും പണിതിട്ടുണ്ട്. [embed]https://youtu.be/JBDP0hRdB7s[/embed]