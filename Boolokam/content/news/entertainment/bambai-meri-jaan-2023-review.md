---
author: Beaumaris
categories:
- Entertainment
comment_count: 0
date: 2023-09-15 06:35:20
draft: false
image: https://cdn.boolokam.com/articles/2023/09/aac.webp
like_count: 76515
share_count: 41995
tags:
- bambai meri jaan (2023)
- review
title: '''ബംബായ് മേരി ജാൻ'' , മെയിൻ സ്ട്രീം ബോളിവുഡിൽ എടുക്കാച്ചരക്കായ പ്രമേയങ്ങളും
  പരിചരണങ്ങളും ഒക്കെ കൊണ്ട് ഒറ്റിറ്റിയിലേക്ക് കടന്നു കയറാനുള്ള പാഴ്ശ്രമം'
view_count: 2020886
---

**ബംബായ് മേരി ജാൻ** **Vani Jayate** റെൻസിൽ ഡിസിൽവ - ഏറെ പ്രതീക്ഷ ഉണർത്തിയ രംഗ് ദേ ബസന്തിയുടെ സ്ക്രിപ്റ്റ് റൈറ്റർ ആയിട്ടാണ് ബോളിവുഡിൽ സുപരിചിതനാവുന്നത്. അതിന് ശേഷം കാര്യമായ ഹിറ്റുകൾ ഒന്നും അദ്ദേഹത്തിന്റേതായിട്ട് ഉണ്ടായിട്ടില്ല. കുർബാനും ഉംഗ്ലിയും അടക്കമുള്ള സിനിമകൾ സംവിധാനം ചെയ്തുവെങ്കിലും, അവയ്ക്കും കാര്യമായ പ്രേക്ഷക ശ്രദ്ധ നേടിയെടുക്കാനായില്ല. ഷുജാത് സൗദാഗറിന്റെ സംവിധാനത്തിൽ റിതേഷ് സാധ്‌വാനിയും, ഫർഹാൻ അക്തറും ചേർന്ന് എക്സൽ എന്റർടൈൻമെന്റിന്റെ ബാനറിൽ നിർമ്മിച്ച ബംബായ് മേരി ജാന്റെ സ്ക്രിപ്പ്റ്റെഴുതാൻ റെൻസിൽ അടിസ്ഥാനമാക്കിയിട്ടുള്ളത് ഹുസ്സൈൻ സൈദിയുടെ - ഡോങ്രി റ്റു ദുബായ് എന്ന ദാവൂദ് ഇബ്രാഹിമിന്റെ ആവിർഭാവവും വളർച്ചയും അടയാളപ്പെടുത്തി വെച്ച ബെസ്റ്റ് സെല്ലറാണ്. മിഡ് ഡേയുടെ ക്രൈം ബീറ്റ് കൈകാര്യം ചെയ്തിരുന്ന വെറ്ററൻ ജേർണലിസ്റ്റ് ആയ ഹുസ്സൈൻ സൈദിയുടെ മിക്ക പുസ്തകങ്ങളും വായിച്ചിട്ടുണ്ട്. ബോംബൈ അധോലോകത്തിന്റെ പിന്നാമ്പുറങ്ങളിൽ നിന്നും പറിച്ചെടുത്ത കെട്ടുകഥകളേക്കാൾ വിചിത്രവും അവിശ്വസനീയവുമായ നിരവധി സംഭവങ്ങളെയും, കഥാപാത്രങ്ങളെയും അദ്ദേഹം തന്റെ പുസ്തകങ്ങളിലൂടെ അനുവാചകർക്ക് പരിചയപ്പെടുത്തി തന്നിട്ടുണ്ട്. അര ഡസനിലേറെ സിനിമകൾക്കും സീരീസുകൾക്കും നേരിട്ടും, അതിലെത്രയോ ഏറെ സിനിമകൾക്കും സീരീസുകൾക്കും പരോക്ഷമായിട്ടും ആവശ്യമായ പ്രമേയങ്ങൾ അദ്ദേഹത്തിന്റെ പുസ്തകങ്ങൾ നൽകിയിട്ടുണ്ട്. ഇനിയും ഒട്ടേറെ പറയാൻ ബാക്കി നിൽക്കുന്ന കഥകൾ അതിലുണ്ട്. ![](https://cdn.boolokam.com/articles/2023/09/aac.webp)രത്നഗിരിയിൽ നിന്നും, മംഗലാപുരത്ത് നിന്നും, ഉത്തര കർണാടകത്തിൽ നിന്നുമൊക്കെ ഭാഗ്യ പരീക്ഷണത്തിനായി മുംബൈയിൽ വന്ന ചെറുപ്പക്കാരിൽ പലരും ദാരിദ്ര്യവും, അവസരങ്ങളുടെ അഭാവവും, സാഹചര്യങ്ങളും മൂലം കുറ്റകൃത്യങ്ങളുടെ ലോകത്തേക്ക് എത്തപ്പെടുന്നതിൽ യാദൃശ്ചികത ഏറെയില്ല. വിശപ്പും, ഒന്നും നേടാൻ കഴിയാത്തതിലുള്ള ഫ്രസ്‌ട്രേഷനുമൊക്കെയാണ് അവരിൽ പലരെയും ആയുധങ്ങൾ കയ്യിലെടുപ്പിച്ചത്. എന്നാൽ ദാവൂദ് ഇബ്രാഹിമിന് അത്തരത്തിലുള്ള ഒരു സാഹചര്യങ്ങളുടെ പശ്ചാത്തലം ഉണ്ടായിരുന്നില്ല എന്ന് പറയാം. വെറും ക്രിമിനൽ ഇൻസ്റ്റിൻക്റ്റ് കൊണ്ട് മാത്രം ഗാങ്സ്റ്റർ ആയ ഒരു വ്യക്തിയാണയാൾ. ഭേദപ്പെട്ട മധ്യവർത്തി കുടുംബ പശ്ചാത്തലം ഉണ്ടായിട്ടും കുറ്റകൃത്യങ്ങളുടെ ലോകത്ത് അയാളെ എത്തിച്ചത് ജന്മവാസനകൾ ഒന്നുകൊണ്ട് മാത്രമാണ് എന്ന് പറയാൻ കഴിയും. നാലാം കിട ഗുണ്ടാപ്പണി പോലുള്ള പെറ്റി ക്രൈമുകളിൽ നിന്നും സ്വർണ്ണകള്ളക്കടത്തിലേക്കും തീവ്രവാദത്തിലേക്കുമുള്ള അയാളുടെ പ്രയാണത്തിന് നീതീകരണങ്ങൾ ഇല്ല. ക്രൂരതയും, കുടിലതയും, ഉള്ളിലെ വന്യചോദനകളും മാത്രമാണ് അയാളിലെ കുറ്റവാളിയെ സൃഷ്ടിച്ചതും വളർത്തിയതും. ഇന്ത്യയിലെ വിവിധ ഭാഷകളിൽ ക്രൈമിനോടും ക്രിമിനലുകളോടുമുള്ള പ്രേക്ഷകരുടെ അദമ്യമായ അഭിനിവേശം കൊണ്ട് അയാളെ നായകനാക്കിയും രക്ഷകനാക്കിയും നീതീകരിച്ചുമൊക്കെ പല ഘട്ടങ്ങളിലായി അഭ്രഭാഷ്യങ്ങൾ വന്നിട്ടുണ്ട്. അത്തരത്തിലുള്ളവയിൽ ഏറ്റവും പുതിയതാണിത്. ![](https://cdn.boolokam.com/articles/2023/09/dqddffff.webp)മഹേഷ് മഞ്ചരേക്കറും, മണിരത്നവും, റാം ഗോപാൽ വർമ്മയുമൊക്കെ പറയുന്നതിന് മുമ്പ് എൺപതുകളിൽ അമിതാബ് ബച്ചനടക്കമുള്ള മുഖ്യധാര സൂപ്പർ സ്റ്റാറുകളെ വെച്ച് സൽമാൻ ഖാന്റെ അച്ഛൻ സലിം ഖാനും, ഫർഹാൻ അക്തറിന്റെ അച്ഛൻ ജാവേദ് അക്തറും ചേർന്ന്, സലിം-ജാവേദ് കൂട്ടുകെട്ടിൽ ഒളിഞ്ഞും തെളിഞ്ഞും ഇതുപോലെയുള്ള അധോലോക നായകരെ നീതീകരിക്കാനുള്ള ശ്രമങ്ങൾ നടത്തിയിട്ടുണ്ട്. അവയിൽ പലതിനും പ്രചോദനമായതും പണമിറക്കിയതും ഹാജി മസ്താനും, കരീം ലാലയും, ദാവൂദ് ഇബ്രാഹിമും ഒക്കെ തന്നെയായിരുന്നു എന്നത് നഗ്നമായ സത്യമാണ്. തങ്ങളുടെ അധോലോക പ്രവർത്തനങ്ങൾക്ക് വെള്ള പൂശാനും തങ്ങൾക്ക് ജനങ്ങളുടെ ഇടയിൽ ഒരു ഹീറോ പരിവേഷം നൽകാനും ബോളിവുഡിന്റെ ഗ്ലാമറും പളപളപ്പും നല്ല പോലെ അവർ ഉപയോഗിച്ചിട്ടുണ്ട്. അത്തരത്തിലുള്ള ഡോണുകളുടെ മാതൃകകൾ കൂടിയാണ് മുംബൈ ചാളുകളിൽ തൊഴിലില്ലായ്മയുടെ രൂക്ഷതകൾക്ക് ഇരകളായ നിരവധി ചെറുപ്പക്കാരെ കുറ്റകൃത്യങ്ങളുടെ ലോകത്തേക്ക് കൈപിടിച്ച് നടത്തിയിട്ടുള്ളത്. https://youtu.be/mkTcLd3b_Us ബംബായ് മേരി ജാനിനെക്കുറിച്ച് പറയുകയാണെങ്കിൽ ഇന്നത്തെ ഇന്ത്യയിൽ ദാവൂദ് ഇബ്രാഹിമിനെ നേരിട്ട് മഹത്വൽക്കരിക്കാൻ ശ്രമിച്ചാൽ ഉണ്ടാവുന്ന പ്രായോഗിക ബുദ്ധിമുട്ടുകൾ കൊണ്ട് അയാളുടെ "ആദർശവാനും" "നന്മയിൽ കുഞ്ഞിരാമനും" സർവോപരി "ഡാഷിങ്, ഡൈനാമിക്ക് ആൻഡ് ഡെയ്റിങ്‌" പോലീസ് ഓഫീസറായ പിതാവിനെ ബിംബവൽക്കരിച്ച് ഹീറോ പരിവേഷം നൽകുകയാണ്. പക്ഷെ അതിന് ഉപയോഗിച്ചിരിക്കുന്ന മേയ്ക്കിങ് ശൈലിയാകട്ടെ തികച്ചും കാലഹരണപ്പെട്ടതും. എൺപതുകളിൽ തന്നെ പലവട്ടം ചവച്ചു തുപ്പിയ സങ്കേതങ്ങളെ ആണ് സംവിധായകൻ ആശ്രയിച്ചിട്ടുള്ളത്. അതി നാടകീയത നിറഞ്ഞ സംഭാഷണങ്ങളും, മൈലുകൾക്ക് മുമ്പ് തന്നെ തിരിച്ചറിയാവുന്ന ട്വിസ്റ്റുകളും കൊണ്ട് സാമാന്യം ബോറടിപ്പിക്കുന്നുണ്ട്. എന്ത് സിനിമാറ്റിക്ക് ലിബർട്ടിയുടെ പേരിലായാലും വെറും ഒരു സാധാരണ പോലീസ് കോൺസ്ട്രബിൾ ആയിരുന്ന ഇബ്രാഹിം കസ്കറിനെ പിടിച്ചു കേന്ദ്ര ആഭ്യന്തര മന്ത്രി നേരിട്ട് രൂപീകരിച്ച ആന്റി ക്രിമിനൽ സ്‌ക്വാഡിന്റെ (പത്താൻ സ്‌ക്വാഡ് എന്നാണതിന്റെ പേര്) തലപ്പത്ത് കൊണ്ട് പ്രതിഷ്ഠിച്ചത് കാണുമ്പോൾ തന്നെ പൂച്ച ചാക്കിൽ നിന്നും വെളിയിൽ ചാടും. പിന്നീടങ്ങോട്ട് മുഴുവൻ ഇത്തരത്തിലുള്ള ഒരു വിഭാഗത്തിന്റെ അധോലോകവൽക്കരണത്തിനെ ന്യായീകരിക്കാനുള്ള ഒളിഞ്ഞും തെളിഞ്ഞുമുള്ള അജണ്ടകളുടെ നഗ്നമായ ആവർത്തനങ്ങളാണ്. മെയിൻ സ്ട്രീം ബോളിവുഡിൽ എടുക്കാച്ചരക്കായ പ്രമേയങ്ങളും പരിചരണങ്ങളും ഒക്കെ കൊണ്ട് ഒറ്റിറ്റിയിലേക്ക് കടന്നു കയറാനുള്ള ശ്രമം എന്നാണ് ഒറ്റ വാചകത്തിൽ ഇതിനെ വിശേഷിപ്പിക്കാൻ കഴിയൂ. https://youtu.be/GM_QdbdLpZk വാസ്തവവിരുദ്ധമായ കാര്യങ്ങൾ പ്രമേയത്തിൽ കുത്തി നിറച്ചത് പോരാതെ, അബദ്ധജടിലം എന്ന് വിശേഷിപ്പിക്കാവുന്ന പലതും നരേറ്റിവിൽ കടന്നു കൂടിയിട്ടുണ്ട്. 60കളിൽ തുടങ്ങുന്ന കഥ പറയുമ്പോൾ പഴയകാലം സൂചിപ്പിക്കാൻ അംബാസഡർ മാർക്ക് 4, നോവ കാറുകൾ തലങ്ങും വിലങ്ങും കാണിക്കുന്നവർ ആലോചിക്കണം, അത് റോട്ടിൽ ഇറങ്ങിയത് എൺപതുകളിൽ ആണെന്ന്. അതുപോലെ 1965 ൽ ഉണ്ടായിരുന്നത് ക്രൗൺ കാപ്പുള്ള സോഡാ ബോട്ടിലല്ല ഗോലി സോഡാ ആയിരുന്നെന്ന് അറിയാതെയാണോ ആ കാലഘട്ടത്തെ പകർത്തി വെയ്ക്കാൻ നോക്കുന്നത്. അത്തരത്തിലുള്ള നിരവധി മണ്ടത്തരങ്ങൾ സീരീസിലുണ്ട്. ജൂബിലി എന്ന സീരീസിൽ അതി മനോഹരമായി അതിലും പഴയ കാലഘട്ടത്തെ പുനർ സൃഷ്ടിക്കുന്നതിൽ വിജയിച്ചവരൊക്കെ ഉള്ളപ്പോൾ ഇത്തരത്തിലുള്ള വീഴ്ചകൾ അവഗണിക്കാൻ കഴിയില്ല. കെകെ മേനോൻ തന്റെ റോൾ പതിവ് പോലെ മികച്ച രീതിയിൽ പകർന്നടിയിട്ടുണ്ട്. അസാമാന്യ സ്‌ക്രീൻ പ്രെസെൻസ് ഉള്ള ഒരു നടന് ഈ വേഷം അത്ര ചാലഞ്ചിങ് ആയിരിക്കില്ല. മറ്റുള്ളവരുടെ കാസ്റ്റിംഗിലും മികച്ച നിലവാരം കാണാൻ കഴിയും. ഹസീന പാർക്കറിന്റെ കാരക്ടറിൽ നിന്നും ഇൻസ്പയേർഡ് ആയ ഹബീബ കദ്രിയുടെ റോളിൽ വന്ന കൃതിക കമ്രയും, സാദിഖ് കദ്രിയായി നിതിൻ ഗുലാത്തിയും മികച്ച പ്രകടനമാണ് കാഴ്ച വെച്ചിരിക്കുന്നത്. അതിനപ്പുറം എടുത്ത് പറയേണ്ട പോസിറ്റിവുകൾ ഒന്നും തോന്നിയില്ല. ഇതുകൊണ്ട് ഒന്നുമായില്ല, അടുത്ത ഭാഗം വരുമെന്നും അതിൽ എന്തൊക്കെയായിരിക്കും എന്നും ഉള്ളതിന്റെ സൂചനകൾ, അല്ല ഭീഷണികൾ നൽകിയാണ് സീരീസ് അവസാനിപ്പിക്കുന്നത്. ആമസോൺ പ്രൈം വീഡിയോവിൽ സ്ട്രീം ചെയ്യുന്നുണ്ട്