---
author: Beaumaris
categories:
- Entertainment
comment_count: 0
date: 2022-04-20 05:44:23
draft: false
image: https://cdn.boolokam.com/articles/2022/04/hhy-3.jpg
like_count: 13398
share_count: 2311
tags:
- Deepu Kizhuthani
- Featured
- malayalam movie
- ozhivu divasathe kali
- sanal kumar shashidharan
- sanalkumar sasidharan
- ദീപു കിഴുത്താനി
title: '''ഒഴിവുദിവസത്തെ കളി'' യിലെ വർണ്ണവും പെണ്ണും ചില മേധാവിത്വചിന്തകളും'
view_count: 407355
---

സനൽകുമാർ ശശിധരൻ സംവിധാനം ചെയ്ത് 2015-ലെ മികച്ച ചിത്രത്തിനുള്ള കേരളസംസ്ഥാന പുരസ്കാരം നേടിയ മലയാളചലച്ചിത്രമാണ് ഒഴിവുദിവസത്തെ കളി. ഉണ്ണി ആറിന്റെ ഇതേ പേരിലുള്ള ചെറുകഥയുടെ ചലച്ചിത്രാവിഷ്കാരമാണ് ഈ ചിത്രം. പുതുമുഖങ്ങളാണ് ഇതിലെ കഥാപാത്രങ്ങളെ അവതരിപ്പിച്ചിരിക്കുന്നത്. അരുവിക്കര ഉപതെരഞ്ഞെടുപ്പ് ദിവസം നഗരത്തിലെ 5 ചെറുപ്പകാരായ സുഹൃത്തുക്കൾ തിരക്കുകളിൽ നിന്നും മാറി ഉല്ലസത്തിനായി വനത്തിലേക്ക് യാത്രയാകുന്നു. തങ്ങളുടെ സൗഹൃദ നിമിഷങ്ങളെ ആഘോഷമാക്കിമാറ്റിയ സുഹൃത്തുക്കൾ മദ്യലഹരിയിലാകുകയും പല പ്രശ്നങ്ങൾ അവരിൽ ഉടലെടുക്കുകയും ചെയ്യുന്നു. ഇത് അവസാനം കൂട്ടത്തിൽ ഒരാളുടെ മരണത്തിനിടയാക്കുന്നു.മദ്യപസംഘം സമയം കളയാനായി കള്ളനും പൊലീസും കളിക്കുകയും കൂട്ടത്തിൽ കള്ളനാകുന്ന ദാസൻ എന്ന ദളിത് യുവാവിനെ തൂക്കിലേറ്റി ശിക്ഷ നടപ്പാക്കുന്നതുമാണ് ചിത്രം. ബുദ്ധിജീവി വർത്തമാനം പറയുന്നവരുടെ മനസ്സിൽ എത്രത്തോളം സ്ത്രീവിരുദ്ധതയും ദളിത് വിരുദ്ധതയും ഉണ്ടെന്ന് ചിത്രം വ്യക്തമാക്കുന്നു. 2015-ലെ മികച്ച ചിത്രത്തിനുള്ള കേരളസംസ്ഥാന പുരസ്കാരം നേടി. വർത്തമാനകാല സാമൂഹ്യ – രാഷ്ട്രീയ ജീവിതത്തിന്റെ നേർക്കാഴ്ചയാണ് ചിത്രമെന്ന് അവാർഡ് ജൂറി വിലയിരുത്തി. **പതിവുപോലെ ദീപു കിഴുത്താനി തന്റെ സ്വതസിദ്ധമായ ശൈലിയിലൂടെ ചലച്ചിത്ര വ്യാഖ്യാനം നടത്തുകയാണ് 'ഒഴിവുദിവസത്തെ കളി'യെ .** **ദീപു കിഴുത്താനി** 'ഡെക്കാമറണ്‍ കഥയിലെ പ്ലേഗില്‍ നിന്ന് രക്ഷ തേടിയെത്തിയവരെ പോലെ’ ജോലിയുടെ വിരസതയില്‍ നിന്ന് രക്ഷ നേടി ധര്‍മപാലനും, അശോകനും, വിനയനും, ദാസനും ആ ഞായറാഴ്ചയും നന്ദാവനം ലോഡ്ജിലെ എഴുപതാം നമ്പര്‍ മുറിയില്‍ ഒരു കുപ്പി മദ്യത്തിന് ചുറ്റും ഒത്തുകൂടുന്നിടത്താണ് ഉണ്ണി ആറിന്റെ കഥ ആരംഭിക്കുന്നത്' കഥ ചലച്ചിത്രമായി മാറുമ്പോൾ അവിടെ ഒരാൾ കൂടി എത്തിച്ചേരുന്നുണ്ട്...സുഹൃത്തുക്കളെല്ലാം തിരുമേനി എന്ന് വിളിക്കുന്ന, സ്വയം പരിചപ്പെടുത്തേണ്ടി വരുമ്പോഴെല്ലാം "നമ്പൂതിരിയാണ്" എന്ന ജാതിവാലിനാൽ അടയാളപ്പെടുന്ന ഒരാൾ.. നല്ല മഴയുള്ളൊരു ദിവസമായിരുന്നു അന്ന്,അരുവിക്കര ഉപതിരഞ്ഞെടുപ്പ് നടക്കുന്ന ദിവസം...നാലുപേർക്ക് സ്വാഭാവികമായി കിട്ടിയ അവധിയിലും, ഒരാൾ വ്യാജസത്യവാങ്മൂലം നൽകി പ്രിസൈഡിങ് ഓഫീസർ എന്ന തിരഞ്ഞെടുപ്പ് ജോലിയിൽ നിന്ന് ഒഴിവായുമാണ് അവിടെ എത്തിയിരിക്കുന്നത്...മദ്യപാനവും ചർച്ചകളും പെൺവിഷയവും രാഷ്ട്രീയവുമൊക്കെയായി കുറെ നേരം തള്ളി നീക്കിയ അവർ മദ്യക്കുപ്പികൾ ഒഴിഞ്ഞതിനു ശേഷം സ്വാഭാവികമായുണ്ടായ വിരസതയ്ക്ക് ഭംഗം വരുത്തുവാൻ ഒരു കളി കളിക്കുവാൻ തീരുമാനിക്കുന്നു.... **![](https://cdn.boolokam.com/articles/2022/04/hhy-3.jpg)കളിനിയമങ്ങൾ** "നമ്മൾ കളിക്കുന്നവരെല്ലാം പരസ്പരം സമ്മതിച്ചും സഹകരിച്ചും പൂർണഗൗരവത്തോടെ മാത്രം ഏർപ്പെടുന്ന കളിയാണിത്.ഈ കളിയിൽ നിന്നും കളിക്കുന്നവർക്കും കാണുന്നവർക്കും രസം ഉണ്ടാകുന്നതിനായി കളിയിൽ കളളം പാടില്ല.രാജാവ്, മന്ത്രി, പോലീസ്. കളളൻ എന്നിങ്ങനെ നാലു തുണ്ടുകൾ കുലുക്കിയിട്ടാണ് കളി തുടങ്ങുക.തുണ്ടിൽ പേരെഴുതുമ്പോഴും കുലുക്കിയിടുമ്പോഴും ദൈവനാമത്തിൽ സത്യം സത്യം സത്യമെന്ന് മൂന്നുവട്ടം മനസ്സിൽ പറയേണ്ടതാണ്.പോലീസ് എന്ന തുണ്ട് കിട്ടിയ ഭാഗ്യവാൻ(?) കളളൻ എന്ന തുണ്ട് കിട്ടിയ ദൗർഭാഗ്യവാനെ പിടികൂടണം.രാജാവിനെ കള്ളനെന്ന് വിളിച്ചാൽ അഞ്ച് അടിയും മന്ത്രിയെ കളളനെന്ന് വിളിച്ചാൽ മൂന്ന് അടിയും പോലീസിനു ശിക്ഷ കിട്ടും.കളളനെ പിടിച്ചു കഴിഞ്ഞാൽ രാജാവ് കളളനെ വിചാരണ ചെയ്യുകയും ശിക്ഷിക്കുകയും ചെയ്യുന്നതോടെ കളി അവസാനിക്കും… " കൂട്ടത്തില്‍ അശോകന്‍ എന്ന പത്രപ്രവര്‍ത്തകനാണ് പോലീസ് എന്ന തുണ്ട് കിട്ടിയത്.താനാണ് പോലീസ് എന്ന് വെളിപ്പെടുത്തുന്ന അശോകന്‍ കള്ളനെ കണ്ടെത്താന്‍ ആദ്യ രണ്ടു ശ്രമത്തിലും പരാജയപ്പെടുന്നുണ്ട്...രാജാവിനെയും മന്ത്രിയെയും തെറ്റായി കള്ളനെന്നു വിളിച്ചതിന്റെ ഫലമായി അയാൾക്ക് ആകെ അഞ്ചടി ശിക്ഷ വിധിക്കപെടുന്നു..പക്ഷെ നിയമസംവിധാനങ്ങളെ പണം കൊണ്ട് സ്വാധീനിച്ച് അയാൾ ശിക്ഷയിൽ നിന്നും ഇളവ് നേടുന്നു... ![](https://cdn.boolokam.com/articles/2022/04/hhy-5.jpg)അവസാനത്തെ ആളായ ദാസനാണ് കളളനെന്ന് ഒടുവില്‍ അശോകന്‍ പറയുന്നു. രാജാവായ ധര്‍മ്മപാലനോട് കള്ളന്‍ കൊട്ടാരം കൊള്ളയടിക്കുമെന്നും രാജാവിനെയും മന്ത്രിയെയും നാട് കടത്തുമെന്നും അയാള്‍ വീമ്പിളക്കിയെന്നും പറയുമ്പോള്‍ ധര്‍മ്മപാലന്‍ തന്റെ കസേരയില്‍ നിന്ന് ചാടിയെഴുന്നേറ്റ് ദാസിന്റെ മുഖം നോക്കി ഒരു ചവിട്ട് കൊടുത്തു, ‘ധര്‍മ്മപാലന്‍ ദാസിനെ നോക്കി. പിന്നെ, മദ്യക്കുപ്പിയുടെ കഴുത്തില്‍ അയാളുടെ കൈ മുറുകി. വായുവിലൂടെ ആ കുപ്പി വീശിയെടുത്ത് മേശയില്‍ അടിച്ചു .വലിയൊരു ശബ്ദത്തിലത് പൊട്ടിത്തെറിച്ചു.വല്ലാത്തൊരാവേശത്തില്‍ ധര്‍മ്മപാലന്‍ പൊട്ടിയ കുപ്പിയുമായി ദാസിനു നേരെ കുതിച്ചു. വയറ്റിലേക്ക് ആഴ്ന്നിറങ്ങിയ കുപ്പിയുമായി കണ്ണുകള്‍ മിഴിച്ച് ദാസ് നിലത്തേക്ക് ഊര്‍ന്നിറങ്ങി. കള്ളനും പോലീസും കളിക്കു ശേഷം അടുത്ത ഒഴിവുദിവസം വരേക്ക് നന്ദാവനം ലോഡ്ജിലെ എഴുപതാം നമ്പര്‍ മുറി അടച്ചു’ എന്നു പറഞ്ഞു വച്ച്‌ കൊണ്ടാണ് ഉണ്ണി തന്റെ കഥ അവസാനിപ്പിക്കുന്നത്... പ്രിയപ്പെട്ടവരേ, ഇന്നെന്റെ സിനിമാനുഭവങ്ങളിൽ എനിക്ക് നിങ്ങളുമായി പങ്കുവയ്ക്കാനുള്ളത് സനൽ കുമാർ ശശിധരന്റെ "ഒഴിവു ദിവസത്തെ കളി" എന്ന ചിത്രത്തെ പറ്റിയാണ്.പതിവിനു വിപരീതമായി കഥാഗതിയെ പറ്റി കൂടുതലായി പറയേണ്ടി വന്നിട്ടുണ്ട്.അത് കൊണ്ട് തന്നെ നിങ്ങളീ ചിത്രം പുതുമയോടെ കാണാൻ ആഗ്രഹിക്കുന്നു എങ്കിൽ വായന ഇവിടെ അവസാനിപ്പിക്കാൻ അഭ്യർത്ഥിക്കുന്നു...പ്രശസ്ത സാഹിത്യകാരനായ ഉണ്ണി ആർന്റെ ഇതേ പേരിലുള്ള ചെറുകഥയെ അടിസ്ഥാനമാക്കിയാണ് സംവിധായകൻ ഈ ചിത്രം ഒരുക്കിയിരിക്കുന്നത്. ![](https://cdn.boolokam.com/articles/2022/04/hhy-6.jpg)"കേട്ടോ വിനയാ, മൂന്നുകിലോമീറ്റർ ചുറ്റളവിൽ മറ്റൊരു മനുഷ്യജീവിയും ഇല്ല,ഒരാളെ കൊന്നു താഴ്ത്തിയാൽ പോലും മറ്റാരും അതറിയാൻ പോകുന്നില്ല,"എന്നിങ്ങനെ ആദ്യരംഗങ്ങളിൽ തന്നെ തങ്ങൾ വന്നെത്തിയിരിക്കുന്ന ഗസ്റ്റ്ഹൗസ് പുറംലോകത്തു നിന്നും എത്രത്തോളം ഒറ്റപ്പെട്ടതാണെന്നു കഥാപാത്രങ്ങളുടെ സംഭാഷണങ്ങളിലൂടെ സംവിധായകൻ പ്രേക്ഷകന് സൂചന നൽകുന്നുണ്ട്.ഫോണിന്റെ റേഞ്ച് തപ്പി നടക്കുന്ന നമ്പൂതിരിയെക്കൊണ്ട് പുറംലോകത്തോടുള്ള ആശയവിനിമയത്തിനുള്ള സാധ്യതയുടെ ശതമാനത്തെയും സംവിധായകൻ ആദ്യം തന്നെ പരിമിതപ്പെടുത്തുന്നുണ്ട്.ഒരിക്കൽ സ്റ്റാൻഫോർഡ് സർവ്വകലാശാലയിലെ മനഃശാസ്ത്രവിഭാഗം അധ്യാപകനായിരുന്ന പ്രൊഫസർ ഫിലിപ്പ് സിംബാർഡോ നടത്തിയ (കു)പ്രസിദ്ധമായ ഒരു പരീക്ഷണം ഉണ്ട്.ഒരു വ്യക്തിയുടെ ആന്തര സ്വഭാവമാണോ അതോ സാഹചര്യങ്ങളാണോ ഒരു മനുഷ്യനെ അധികാരത്തിന്റെ അടിമയാക്കുന്നത് എന്നത് കണ്ടെത്തുകയായിരുന്നു അദ്ദേഹത്തിന്റെ ലക്‌ഷ്യം... ഇതിനായി അദ്ദേഹം പൂർണ ആരോഗ്യവാന്മാരായ ഇരുപത്തിനാലു വിദ്യാർത്ഥികളെ തിരഞ്ഞെടുക്കുകയും, അതിൽ പകുതി പേരെ ജയിലർമാരായും പകുതി പേരെ തടവുകാരായും നിശ്ചയിച്ചു ,ശേഷം ഇരു കൂട്ടർക്കും അവരവരുടേതായ യൂണിഫോം നൽകുകയും ശാരീരികമായി ഉപദ്രവിക്കുക മാത്രമരുത് എന്ന നിബന്ധനയോടെ തടവ്പുള്ളികളുടെ മേൽ പൂർണ അധികാരം ജയിലർമാരായി തിരഞ്ഞെടുക്കപ്പെട്ട വിദ്യാർത്ഥികൾക്ക് നൽകുകയും ചെയ്തു.തടവുകാർക്ക് നേരെ അവരുടെ യഥാർത്ഥ സത്വം നിഷേധിക്കുന്ന എന്ത് പ്രവൃത്തികളും ചെയ്യാൻ ഈ സാങ്കല്പിക ജയിലർമാർക്ക് അനുവാദം കിട്ടി. തടവുപുള്ളികളെ പേര് വിളിക്കാതെ നമ്പർ മാത്രം വിളിച്ചാണ് അഭിസംബോധന ചെയ്തിരുന്നത്.. ![](https://cdn.boolokam.com/articles/2022/04/hhy-1.webp)അവരുടെ കാലുകളിൽ ചങ്ങല കൊണ്ട് ബന്ധിക്കുകയും ബന്തവസ്സിൽ അടക്കുകയും ചെയ്തു.ഇതൊരു പരീക്ഷണം മാത്രമാണെന്ന ബോധ്യം ഉണ്ടായിരുന്നതിനാൽ തന്നെ ആദ്യത്തെ രാത്രി പ്രശ്നങ്ങളൊന്നുമില്ലാതെ കടന്നു പോയെങ്കിലും രണ്ടാം ദിവസം മുതൽ കാര്യങ്ങൾ മാറി മറഞ്ഞു..ജയിലർമാർക്ക് തങ്ങൾ തടവുകാരേക്കാൾ അധികാരമുള്ളവരാണെന്ന ചിന്ത മനസ്സിൽ ഉറച്ചു കൊണ്ടിരുന്ന അതേ സമയം തടവ് പുള്ളികൾ യഥാർത്ഥ തടവുപുള്ളികളെ പോലെ പെരുമാറുവാൻ തുടങ്ങിയിരുന്നു..ദിവസങ്ങൾ കടന്നു പോകുംതോറും പല ജയിലർമാരും തടവുപുള്ളികളോട് വളരെ ക്രൂരമായി പെരുമാറാൻ തുടങ്ങി..പലപ്പോഴും ജയിലർമാർക്കെതിരെ തടവുകാർ പ്രതിഷേധിച്ചപ്പോൾ തടവുകാരുടെ കിടക്ക എടുത്തുമാറ്റിയും തറയിൽ ഉറക്കിയും ഇടയ്ക്കിടെ അവരെ ഉറക്കത്തിൽ നിന്ന് എഴുന്നേല്പിച്ചും വളരെ മനുഷ്യത്വരഹിതമായി തന്നെ ജയിലർമാർ അതിനെ നേരിട്ടു... ഇതിലെ ഏറ്റവും രസകരമായ അല്ലെങ്കിൽ ഭീതിജനകമായ ഒരു കാര്യം ഇതിനെ നിയന്ത്രിക്കേണ്ട പ്രൊഫസർ ഫിലിപ് തന്നെ ഈ പരീക്ഷണത്തിൽ സ്വയം പങ്കു ചേർന്നു എന്നുള്ളതാണ്...താനൊരു പ്രൊഫസർ ആണെന്നത് പോലും വിസ്മരിച്ച് ജയിലർമാരുടെ പക്ഷം ചേർന്നു തടവുകാരുടെ പ്രക്ഷോഭത്തെ എങ്ങിനെ ഒതുക്കാം എന്നത് പോലുള്ള ചർച്ചകളിൽ സ്വയം മറന്നു അയാൾ പങ്കാളിയായി...പരീക്ഷണത്തെ നിയന്ത്രിക്കേണ്ട ഒരാൾ തന്നെ സ്വയം പരീക്ഷണവസ്തുവായി മാറി.. അങ്ങിനെ വലിയൊരു സംഘർഷത്തിലേക്ക് ആ പരീക്ഷണശാല നീങ്ങുകയായിരുന്നു... ഒടുവിൽ ഫിലിപ്പിന്റെ കാമുകി അയാളെ അന്വേഷിച്ചു ഈ സങ്കല്പ ജയിലിൽ വന്നപ്പോളാണ് തങ്ങൾ അകപ്പെട്ടിരുന്ന സാഹചര്യത്തിന്റെ ഗുരുതരമായ അപകടാവസ്ഥ അവർക്ക് മനസിലായത്...തങ്ങൾ യാഥാർത്ഥജീവിതത്തിൽ തടവുകാരോ ജയിലർമാരോ ഒന്നുമല്ല എന്നറിയാവുന്നർ തന്നെ സാഹചര്യങ്ങൾ കൊണ്ട് പരസ്പരം ആക്രമിക്കുന്ന അവസ്ഥയിൽ ആറാം ദിവസം ഈ പരീക്ഷണം അവർ അവസാനിപ്പിച്ചു...ഒരാളുടെ സാഹചര്യങ്ങൾ അയാളെ എങ്ങിനെ സ്വാധീനിക്കുന്നു എന്നതിന്റെ ഉത്തമ ഉദാഹരണമായിരുന്നു ഈ പരീക്ഷണം...നമ്മുടെ നിത്യജീവിതത്തിലും കാണാം ഇത്തരം ഉദാഹരണങ്ങൾ.. നിങ്ങളേതു ജാതിയിൽ പിറന്നാലും അതൊരു കുറ്റമല്ല, ഒരു പ്രത്യേക ജാതിയിൽ പിറന്നു എന്നത് മേന്മയുമല്ല....എന്നാലും നമ്മുടെ സമൂഹം സ്റ്റാൻഫോർഡ് യൂണിവേഴ്സിറ്റിയിലെ സാങ്കല്പിക ജയിൽ പോലെയാണ്...എനിക്ക് തന്നെ ഒരുപാട് സ്നേഹിതർ ഉണ്ട്... ![](https://cdn.boolokam.com/articles/2022/04/hhy-2.jpg)മേനോൻ, നമ്പൂതിരി, വാര്യർ ഇത്യാദി സവർണ (അവർ അവകാശപ്പെടുന്ന) ജാതിവാലുകൾ പേരിനു പിന്നിൽ കൊണ്ട് നടക്കുന്നവർ. അവർ ഗൂഢമായി ആനന്ദിക്കുന്നത് സ്റ്റാൻഫോർഡ് ജയിലിലെ സാങ്കല്പിക ജയിലർമാരെ പോലെയാണ്...അവർക്കു തന്നെ അറിയാം തങ്ങൾ മറ്റുള്ളവരിൽ നിന്നും വ്യത്യസ്തരല്ലെന്ന്.... എങ്കിലും നാളുകളായി സമൂഹം അവർക്ക് നല്കിപ്പോന്ന ആ സാങ്കല്പിക പ്രിവിലേജിനെ പറ്റിയുള്ള സുഖകരമായ ഓർമ്മകളിലാണ് അവരിന്നും മുന്നോട്ട് പോകുന്നത്...ജന്മിത്വമെല്ലാം അവസാനിച്ചുവെങ്കിലും ഇന്നലെകളിൽ ഞങ്ങൾ നിങ്ങളെ അടക്കി ഭരിച്ചവർ ആയിരുന്നു, അത് കൊണ്ട് ഞങ്ങൾ നിങ്ങളിൽ നിന്നും നിർബന്ധമായ ഭയഭക്തിബഹുമാനങ്ങൾ അർഹിക്കുന്നുവെന്ന ഓർമ്മപ്പെടുത്തലാണ് ഈ പേരിനു പിന്നിലെ ജാതി വാലിലൂടെ അവർ നിവൃത്തിച്ചെടുക്കാൻ ശ്രമിച്ചു കൊണ്ടിരിക്കുന്നത്. നിങ്ങൾക്കോർമ്മയില്ലേ ജീവിക്കാൻ വേണ്ടി ഓട്ടോ ഓടിക്കാൻ ഇറങ്ങിയ നമ്പൂതിരി യുവതിയുടെ അവസ്ഥ കണ്ട് എത്ര കണ്ണീർപ്രളയമാണ് ഈ മുഖപുസ്തകത്തിൽ തന്നെയുണ്ടായത്...അടുത്ത ജന്മത്തിൽ ബ്രാഹ്മണനായി ജനിക്കണം എന്നുള്ളത് കൊണ്ട് ഈ ജന്മത്തിൽ കാശ് കൊടുത്ത് കാലുപിടിപ്പിക്കുന്ന സുരേഷ്ഗോപിയാണ് ഇതിന്റെ മറ്റൊരു സാക്ഷ്യം …പറയുമ്പോൾ എല്ലാം പറയണമല്ലോ, ജയിലർമാരെ പോലെ തടവുകാരും ഉണ്ട്.... ഭൂതകാലം വേട്ടയാടുന്നവർ....തങ്ങൾ ആരെക്കാളൊക്കെയോ താഴെയാണെന്ന മിഥ്യാബോധം ഉള്ളിൽ കൊണ്ട് നടക്കുന്നവർ....ഇവിടെ നമ്മുടെ സിനിമയിലെ കഥാപാത്രങ്ങളെ നിരീക്ഷിച്ചാലും അവരും ഒരു സ്റ്റാൻഫോഡ് ജയിലിൽ തന്നെയാണെന്ന് കാണാം...ഈ ജയിലിൽ നാല് ജയിലർമാർക്ക് ദാസനെന്ന ഒറ്റ തടവുകാരൻ മാത്രമേ ഉണ്ടായിരുന്നുള്ളു എന്നതാണ് ഏക വ്യത്യാസം... ഈ സിനിമയിൽ ഏറ്റവും കുറവ് സംസാരിക്കുന്ന കഥാപാത്രമാണ് തിരുമേനിയുടേത് , പക്ഷെ അയാൾ ആവശ്യപ്പെടാതെ തന്നെ പല പ്രത്യേക അധികാരങ്ങളും ഇളവുകളും അയാളെ തേടിയെത്തുന്നത് കാണാം...പേരിനു പിന്നിൽ നമ്പൂതിരി ഉള്ളത് കൊണ്ട് മാത്രമാണ് ഈ കളിയിൽ പങ്കെടുത്ത മറ്റു നാലുപേർക്കുമുള്ള ശിക്ഷാഭയം വേണ്ടാത്ത ന്യായാധിപസ്ഥാനം അയാൾ നേരിട്ട് നേടിയെടുക്കുന്നത് അല്ലെങ്കിൽ അയാളെ തേടിയെത്തുന്നത് ... ![](https://cdn.boolokam.com/articles/2022/04/hhy-4.jpg)"തിരുമേനിയെക്കൊണ്ട് കോഴിയെ കൊല്ലിക്കാൻ പറ്റില്ലല്ലോ,." "പൂണൂൽ ഉള്ളത് കൊണ്ട് ന്യായാധിപൻ തിരുമേനി തന്നെയാവട്ടെ" ഇത്യാദി സംഭാഷണങ്ങളിലൂടെയും അയാൾക്കത് നൽകേണ്ടത് അല്ലെങ്കിൽ അയാൾക്കത് കിട്ടി എന്നുറപ്പാക്കേണ്ടത് തങ്ങളുടെ കടമയാണെന്ന രീതിയിലാണ് മറ്റു കഥാപാത്രങ്ങൾ പെരുമാറുന്നത്...പേരിൽ തന്നെ ദാസനായ ദളിതനായ "ദാസ"നെയാണ് അവർ കോഴിയെ കൊല്ലൽ ചക്കയിടൽ മുതലായ ദാസ്യപ്പണികൾ ഏൽപ്പിക്കുന്നത്...കോടതിയെ (നമ്പൂതിരിയെ) ബഹുമാന പൂർവമേ സംബോധന ചെയ്യാവൂ എന്നോർമ്മിപ്പിക്കുന്ന ധർമപാലൻ തന്നെയാണ് ഓരോരുത്തർക്കും ഓരോ പണി പറഞ്ഞിട്ടുണ്ട് ദാസാ എന്നയാളെ ഓർമിപ്പിക്കുന്നതും...കളി തുടങ്ങുമ്പോൾ തന്നെ കാണാം അഞ്ചുപേരുള്ള രംഗത്തിൽ നമ്മൾ നാലു പേരല്ലേ ഉള്ളു എന്ന് പറയുന്ന അശോകനെ.... ധർമപാലൻ ഇടപെട്ടു അവിടെ അഞ്ചു പേരുണ്ട് എന്ന് അശോകനെ ബോധ്യപ്പെടുത്തുന്നുണ്ട് എങ്കിലും അവരുടെ കണ്ണിൽ നാല് പേർ മാത്രമേ ഉണ്ടായിരുന്നുള്ളു...അവരുടെ പദ്ധതികളിൽ ഒരിക്കലും ദാസനെന്ന ദളിതന് സ്ഥാനമുണ്ടായിരുന്നില്ലല്ലോ... ഉണ്ടെന്നു ഭാവിക്കയല്ലാതെ.... അവധിദിനം ആഘോഷിക്കാനെത്തിയ സുഹൃത്തുക്കൾക്ക് ഉച്ചഭക്ഷണത്തിനുള്ള ചില തയ്യാറെടുപ്പുകൾ നടത്തേണ്ടതുണ്ടായിരുന്നു ...അങ്ങിനെയാണ് അവിടെയുണ്ടായിരുന്ന കോഴിയെ ആര് കൊല്ലും എന്ന പ്രശ്നം ഉദിച്ചു വന്നത്... ഓരോരുത്തരും കയ്യൊഴിഞ്ഞപ്പോൾ വാദപ്രതിവാദങ്ങൾക്കൊടുവിൽ കോഴിയെ കൊല്ലാനായി ഐക്യകണ്ഠേനെ തിരഞ്ഞെടുക്കപ്പെടുന്ന ദാസൻ കോഴിയെ പുഴക്കരയിലെ ഒരു ഒരു മരക്കൊമ്പിൽ തൂക്കിലേറ്റിയാണ് ആ കൃത്യം നിർവഹിക്കുന്നത്...ഒടുവിൽ സ്വന്തം സുഹൃത്തുക്കളാൽ തന്നെ അയാൾ തൂക്കിലേറ്റപ്പെട്ടു എന്നതായിരുന്നു അതിന്റെ ബാക്കി പത്രം...ഇവിടെ ആ കോഴിയും ദാസനും ഒരേ വിധിയിൽ ബന്ധിക്കപ്പെട്ടവരായിരുന്നു എന്ന് കാണാം...ഡോക്ടർ ഭീം റാവു അംബ്ദേക്കർ ഒരിക്കൽ ഇങ്ങനെയാണ് നിരീക്ഷിച്ചത്, ![](https://cdn.boolokam.com/articles/2022/04/222.jpeg)“ബ്രാഹ്മണർ തങ്ങളുടെ ആശയ സംഹിതകളെ നടപ്പിലാക്കാൻ എന്നും ഭരണവർഗ്ഗത്തെ ഉപയോഗിച്ചിരുന്നു... (1) വിവിധ വര്‍ഗങ്ങള്‍ക്കു തമ്മില്‍ ഗണവല്‍കൃതമായ അസമത്വം ( 2 ) ശൂദ്രര്‍ക്കും അയിത്തജാതിക്കാര്‍ക്കും സമ്പൂര്‍ണമായ നിരായുധവല്‍കരണം ( 3 ) ശൂദ്രര്‍ക്കും അയിത്തജാതിക്കാര്‍ക്കും പൂര്‍ണമായ വിദ്യാഭ്യാസവിലക്ക്. ( 4 ) ശൂദ്രര്‍ക്കും അയിത്തജാതിക്കാര്‍ക്കും അധികാരസ്ഥാനമേല്‍ക്കുന്നതിനുള്ള വിദ്യാഭ്യാസ വിലക്ക് (5) ശൂദ്രര്‍ക്കും അയിത്തജാതിക്കാര്‍ക്കും ധനാര്‍ജനത്തിനുള്ള പൂര്‍ണ്ണമായ വിലക്ക് (6) സ്ത്രീകളും പൂര്‍ണമായ വിധേയത്വവും അടിച്ചമര്‍ത്തലും എന്നീ ആറിന കർമപരിപാടിയിൽ അടിസ്ഥിതമായ ബ്രാഹ്മണമതം ഒന്ന് മാത്രമാണ് ഇന്ത്യയിലെ അധ;കൃതവര്‍ഗ്ഗത്തില്‍പ്പെട്ട സാധാരണമനുഷ്യര്‍ ഇത്രത്തോളം പതിതരും, ഹതാശരും തരംതാഴ്ന്നവരും ആയിരിക്കുന്നതിന്റെ കാരണമായി വർത്തിക്കുന്നത്…” എന്ന് അംബ്ദേക്കർ പറഞ്ഞു വയ്ക്കുന്നു. ഇതേ ബ്രാഹ്മണമതത്തിന്റെ പ്രഖ്യാപിതവക്താക്കളായ സംഘപരിവാർ പ്രസ്ഥാനങ്ങളിൽ ഉത്സാഹത്തോടെ പ്രവർത്തിക്കുന്ന അവർണരെന്നു അവർ മുദ്ര കുത്തിയ എന്റെ സുഹൃത്തുക്കളെ കാണുമ്പോഴെപ്പോഴും ഞാൻ ദാസനെ ഓർക്കും...സ്വന്തം സഹജീവികളുടെ ജീവിതത്തിന്റെ കടക്കൽ പതിക്കുന്ന കത്തിയുടെ കൈപിടിയായി വർത്തിക്കുന്നവർ... നാളെ സംഘപരിവാർ അവരുടെ ലക്‌ഷ്യം നേടുമെങ്കിൽ തൊട്ടടുത്ത നിമിഷം ഇവരും ഇവരുടെ ജീവിതവും ജീവിതസാഹചര്യങ്ങളും തൂക്കിലേറ്റപ്പെടുക തന്നെ ചെയ്യും എന്ന ദുഖകരമായ സത്യമപ്പോൾ എന്നെ തുറിച്ചു നോക്കുന്നുണ്ടാകും.. ജംഗിൾബുക് എഴുതിയ റുഡ്യാർഡ് കിപ്ലിങ്ങിന്റെ (കു)പ്രസിദ്ധമായൊരു കവിതയുണ്ട്.. " ദി വൈറ്റ് മാൻസ് ബേർഡൻ " . തങ്ങളേക്കാൾ താഴ്ന്നവരായ ഇതരജനതകളെ അവരുടെ നന്മക്കു വേണ്ടി ഭരിക്കാൻ യൂറോപ്യൻ വംശജരെ ആഹ്വാനം ചെയ്യുന്ന കിപ്ലിങ്ങിനെ പോലെ ![](https://cdn.boolokam.com/articles/2022/04/wwww.jpg)ഒറ്റക്ക് തണുപ്പത്ത് ഒരു പെണ്ണ് എങ്ങിനെ അതിജീവിക്കും എന്നതിനാൽ മാത്രം ഞാനെന്റെ ശരീരത്തിന്റെ ചൂട് അവൾക്കെകേണ്ടത് എന്റെ നിർബന്ധിതമായ കടമയാണന്നു ചിന്തിക്കുന്ന ധർമപാലൻ,പെണ്ണിനെ കീഴ്പെടുത്തി വേണം ഭോഗിക്കാനെന്നും അവളത് ആസ്വദിക്കുമെന്നും അസന്നിഗ്ധതമായി പറഞ്ഞു വയ്ക്കുന്ന അശോകൻ....അവളുടെ സമ്മതമില്ലാതെ പ്രാപിക്കരുത് എന്ന് പറഞ്ഞു വയ്ക്കുമ്പോൾ തന്നെ ഒരു പെണ്ണ് ഒറ്റക്കാവുന്നത് അവളെ ഭോഗിക്കാനുള്ള അനുവാദം ചോദിക്കലിനുള്ള അവസരമായി കാണുന്ന വിനയൻ..മഞ്ഞക്കാട്ടില് പോയി മഞ്ഞക്കിളിയെ പിടിച്ചു കള്ളും കൂട്ടിയടിച്ചിട്ട് കെട്ടിയ പെണ്ണിനെ തല്ലുന്ന സങ്കല്പത്തിൽ ആനന്ദിക്കുകയും ഉറക്കെ പാടി ആഘോഷിക്കുകയും ചെയ്യുന്ന ദാസനും നമ്പൂതിരിയും...പലകാര്യങ്ങളിലും വിരുദ്ധാഭിപ്രായം പ്രകടിപ്പിച്ചിരുന്നവർ ആയിരുന്നെങ്കിലും ഇവരെല്ലാം ഒരുപോലെ ഊറ്റം കൊള്ളുന്ന ഒരു കാര്യം മാത്രമേ ഈ ചലച്ചിത്രത്തിലുള്ളൂ... "ആണത്വം" ആ ആണത്വത്തിന്റെ അഹന്തകൾക്കിടയിലേക്കാണ് ഗീതയെന്ന ത്സാൻസിറാണി കയറി വരുന്നതും പൊള്ളയായ ഊറ്റം കൊള്ളലിനെ കുമിള പോലെ തകർത്തു തിരികെ മടങ്ങുന്നതും....എടുത്തു പറയേണ്ട മറ്റൊരു കാര്യം മഴയെ സംവിധായകൻ ഉപയോഗിച്ചിരിക്കുന്ന രീതിയാണ്...ഇതിലെ കഥാപാത്രങ്ങളുടെ മനസികവ്യാപാരങ്ങൾക്കനുസരിച്ചാണ് മഴയും സഞ്ചരിക്കുന്നതെന്നു കാണാം...അവരുടെ സംഘർഷങ്ങളിൽ ഉഗ്രമായി പെയ്യുന്ന മഴ അതിൽ അയവു വരും തോറും നേർത്തു വരികയും ചെയ്യുന്നു, തന്നെ കടന്നു പിടിച്ച ധർമപാലനെ ഗീതയുടെ വാക്കത്തിക്കൊപ്പം ശക്തമായൊരു ഇടിമിന്നലും നേരിടുന്നുണ്ട്..മഴ നിറഞ്ഞ ഒരു കർക്കിടക ദിവസം മഴയുടെ സംഗീതവും കേട്ട് വീടിനുള്ളിൽ ചുരുണ്ടു കൂടിയിരിക്കുമ്പോൾ ഉണ്ടാകുന്ന ഒരു അനുഭൂതിയുണ്ട് , ![](https://cdn.boolokam.com/articles/2022/04/eeeeeeee.jpeg)ചിത്രം തുടങ്ങുമ്പോൾ തന്നെ പതിഞ്ഞ താളത്തിൽ തുടങ്ങുന്ന മഴ പകുതിയാകുമ്പോഴേക്കും നിറഞ്ഞു പെയ്യുകയും സുഖകരമായ ഒരു തണുപ്പാസ്വദിച്ചു ഫ്രയിമിനുള്ളിൽ തന്നെ ചുരുണ്ടു കൂടിയിരിക്കാൻ പ്രേക്ഷകനെ പ്രേരിപ്പിക്കുകയും ചെയ്യുന്നുണ്ട്...ഇത് കൊണ്ടൊക്കെ കൂടിയും ഒഴിവു ദിവസത്തെ കളി എനിക്കേറ്റവും പ്രിയപ്പെട്ട മഴചിത്രങ്ങളിലൊന്നു കൂടിയാകുന്നു.തീർച്ചയായും ഈ വരികൾ അപൂർണ്ണമാണ്, ഇനിയുള്ളത് കണ്ടറിയാനുള്ളതാണ്, പറഞ്ഞതിലേറെ പറയാനിനിയും ബാക്കിയാക്കി നല്ലൊരു സിനിമാനുഭവം നേർന്നു കൊണ്ട് ഞാനീ കുറിപ്പവസാനിപ്പിക്കുന്നു.. #എൻ്റെ_സിനിമാനുഭവങ്ങൾ #അന്ധഹസ്തി_ന്യായം ദീപു കിഴുത്താനി