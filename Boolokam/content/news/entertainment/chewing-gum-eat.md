---
author: Beaumaris
categories:
- Entertainment
comment_count: 0
date: 2022-12-23 18:12:34
draft: false
image: ''
like_count: 990
share_count: 165
tags:
- chewing gum
- knowledge
title: ച്യുയിങ് ഗം വിഴുങ്ങിയാൽ എന്താണ് സംഭവിക്കുക ?
view_count: 13023
---

**ച്യുയിങ് ഗം വിഴുങ്ങിയാൽ എന്താണ് സംഭവിക്കുക ?** **ചിട്ടപ്പെടുത്തിയത്: അറിവ് തേടുന്ന പാവം പ്രവാസി** ????ചെറുപ്പത്തിൽ അറിയാതെ ച്യുയിങ് ഗം വിഴുങ്ങി പോയപ്പോൾ അത് വയറ്റിൽ ഒട്ടിപ്പിടിച്ചു മരിക്കും എന്ന് ഒരിക്കലെങ്കിലും ആലോചിച്ചു വേവലാതിപ്പെടാത്തവർ വളരെ വിരളമായിരിക്കും. ച്യുയിങ് ഗം എല്ലായിടത്തും ഒട്ടിപ്പിടിക്കുന്ന ഒരു വസ്തുവാണെന്ന് നമുക്കെല്ലാവർക്കും അറിയാം. അപ്പോൾ അത് പോലെ വയറ്റിലും, കുടലിലുമൊക്കെ ഒട്ടിപ്പിടിക്കുമായിരിക്കും എന്നു ചിന്തിക്കുന്നവരായിരിക്കും മിക്കവാറും. എന്നാൽ അത് തെറ്റാണ്. ച്യുയിങ് ഗം വയറ്റിലോ, കുടലിലോ ഒട്ടിപ്പിടിക്കില്ല. അതിനെ നമ്മുടെ ശരീരം മറ്റേതൊരു വസ്തുവിനെയും കടത്തി വിടുന്നത് പോലെ തന്നെ കടത്തിവിടും. ച്യുയിങ് ഗമ്മിൽ അടങ്ങിയിട്ടുള്ള മധുരം, മറ്റു ഫ്‌ളേവറുകൾ എന്നിവ നമ്മുടെ ശരീരം വലിച്ചെടുക്കും. എന്നാൽ അതിലെ റബ്ബർ പോലെയുള്ള പദാർഥമായ റെസിൻ ദഹിക്കുകയില്ല. എന്നുവെച്ചാൽ അത് വയറ്റിൽ കാലങ്ങളോളം കിടക്കും എന്നൊന്നുമില്ല. എന്നാൽ യാതൊരാവശ്യവും, ഗുണവും ഇല്ലാത്ത ആ വസ്തു കുടലിലൂടെ താഴേക്കു തള്ളപ്പെടുകയും അവസാനം ശരീരം മാലിന്യങ്ങൾ പുറംതള്ളുന്ന കൂട്ടത്തിൽ പുറം തള്ളപ്പെടുകയും ചെയ്യുന്നു. എന്നാൽ വിൻഡ്പൈപ്പിൽ ച്യുയിങ് ഗം കുടുങ്ങി കഴിഞ്ഞാൽ തൊണ്ട കുരുങ്ങുന്ന പോലെയുള്ള അവസ്ഥ ഉണ്ടായേക്കാം. അതിനാൽ പ്രത്യക്ഷത്തിൽ വലിയ പ്രശ്നങ്ങൾ ഒന്നുമില്ലെങ്കിലും കഴിവതും അവ വിഴുങ്ങിപ്പോകാതെ നോക്കുന്നതാണ് ഏറ്റവും നല്ലത്. അതുകൊണ്ട് പേരിൽ തന്നെ chew എന്ന് നൽകിയതിന്റെ അർത്ഥം തന്നെ അത് ചവക്കാനുള്ളതാണ് എന്ന് കാണിച്ചു കൊണ്ടാണ്, അതിനാൽ അത് വിഴുങ്ങാതെ ചവക്കാൻ മാത്രം ഉപയോഗപ്പെടുത്തുക.