---
author: Beaumaris
categories:
- Entertainment
comment_count: 0
date: 2022-09-10 08:35:46
draft: false
image: ''
like_count: 35884
share_count: 10128
tags:
- ACTOR
- Dimriti Chen
- gopal bhutani
title: ഓർമയില്ലേ യോദ്ധ സിനിമയിൽ മോഹൻലാലിനെ അഭ്യാസം പഠിപ്പിക്കുന്ന ആ ഗുരുവിനെ ?
view_count: 1370479
---

**നേപ്പാളി ആക്ഷന്‍ സിനിമകളുടെ അമരക്കാരന്‍, യോദ്ധാ സിനിമയിലൂടെ മലയാളികളുടെ മനം കവര്‍ന്ന നടന്‍...** **Dimriti Chen** മലയാള സിനിമാ ചരിത്രത്തിൽ കൾട്ട് സ്റ്റാറ്റസ് നേടിയ ചിത്രമായ 'യോദ്ധ' യെപ്പറ്റി പരാമർശിക്കുമ്പോൾ പലരും വിട്ടുപോകുന്നൊരു പേരാണ് മോഹൻലാൽ അവതരിപ്പിച്ച അശോകൻ എന്ന കഥാപാത്രത്തിന്റെ മെന്ററും ഗുരുവും എല്ലാമാവുന്ന റോൾ. നേപ്പാളി നടൻ ഗോപാൽ ഭൂട്ടാനിയാണ് സിനിമ കാണുമ്പോൾ പ്രേക്ഷകരുടെ മനസ്സിൽ ഇടിവെട്ടായി നിൽക്കുകയും അതേസമയം എന്തുകൊണ്ടോ പിന്നീട് അധികം ചർച്ച ചെയ്യപ്പെടാതെയും പോകുന്ന വേഷം ചെയ്തത്. നേപ്പാളി ആക്ഷൻ സിനിമകളുടെ അമരക്കാരനായ ഗോപാൽ ഭൂട്ടാനി 1932 ൽ പടിഞ്ഞാറൻ നേപ്പാളിലെ 'ഇലം' ജില്ലയിലെ 'ഫിക്കലി'ലാണ് ജനിച്ചത്. 'ഗോപാൽ തമംഗ്' ആയി ജനിച്ച അദ്ദേഹം 1940 കളിൽ ബോളിവുഡിലേക്ക് പോകുകയും എന്നാൽ അവസരങ്ങളില്ലാത്തതിനാൽ തിരിച്ചെത്തുകയുമാണുണ്ടായത്. നേപ്പാളി സിനിമകളിൽ സംഗീതവും മെലോഡ്രാമകളും ആധിപത്യം പുലർത്തിയിരുന്ന കാലത്ത്, അദ്ദേഹം അവിടെ ആദ്യമായി ആക്ഷൻ എന്ന ആശയം അവതരിപ്പിച്ചിരുന്നു. ജീവൻ രേഖ (1978) യിൽ അദ്ദേഹം ഒരു ആക്ഷൻ ഡയറക്ടർ എന്ന നിലയിൽ ആദ്യമായി പ്രവർത്തിച്ചു. തുടർന്ന് 'കാഞ്ചി', 'വിശ്വാസ്', 'വിജയ്-പരാജയ്' തുടങ്ങിയ സിനിമകളിൽ ആക്ഷൻ ഡയറക്ടറുടെ ചുമതല അദ്ദേഹത്തിന് ലഭിച്ചു. എന്നാൽ ഒരു ആക്ഷൻ ഡയറക്ടറാകുന്നതിനേക്കാൾ അദ്ദേഹം ഒരു നടനും കൂടിയായിരുന്നു. പിന്നീട് ബോളിവുഡിൽ ഭാഗ്യം പരീക്ഷിച്ചെങ്കിലും അദ്ദേഹം 'മൻ കോ ബന്ദ്' എന്ന തന്റെ ആദ്യ ചിത്രത്തിലൂടെ നേപ്പാളി സിനിമയിൽ ആഭിനേതാവായി തിരിച്ചെത്തി. സിനിമകളിൽ അവതരിപ്പിച്ച കഥാപാത്രങ്ങളുടെ ജീവിതത്തിലെന്നപോലെ അദ്ദേഹത്തിന്റെ ജീവിതത്തിലും നിരവധി ഉയർച്ചകളും താഴ്ചകളും ഉണ്ടായിട്ടുണ്ട്. ബോളിവുഡിൽ പ്രവേശിക്കുന്നതിനുമുമ്പ് അദ്ദേഹം ബംഗ്ലാദേശിലേക്കും പിന്നെ ഭൂട്ടാനിലേക്കും കുടിയേറിയിരുന്നു. ആദ്യം സ്പോട്ട് ബോയായും,സ്റ്റണ്ട് മാനായും പിന്നെ നടനായും പ്രവർത്തിച്ചു. അദ്ദേഹം അഭിനയിച്ച ചില ബോളിവുഡ് സിനിമകൾ 'സാജൻ കി സഹേലി', 'കാലാബാസ്', 'ശത്രഞ്ജ്' എന്നിവയാണ്. നിരവധി നേപ്പാളി കലാകാരന്മാരെ ഇന്ത്യൻ സിനിമയിൽ അവതരിപ്പിക്കാൻ അദ്ദേഹം നിർണ്ണായക പങ്കു വഹിച്ചിട്ടുണ്ട്. ശരിയായൊരു നേപ്പാളി പൗരത്വം അദ്ദേഹത്തിനുണ്ടായിരുന്നില്ലെങ്കിലും അവസാനം വരെ അദ്ദേഹം നേപ്പാളി സിനിമയിലെ മുൻനിര വ്യക്തികളിൽ ഒരാളായി തുടർന്നു. ഒരു നേപ്പാളിയാണെന്ന് തെളിയിക്കാൻ മതിയായ രേഖകൾ അദ്ദേഹത്തിന്റെ പക്കലില്ലായിരുന്നു. കൂടാതെ ഭൂട്ടാനി എന്ന അദ്ദേഹത്തിന്റെ കുടുംബപ്പേര് കാരണം നേപ്പാൾ സർക്കാർ അദ്ദേഹത്തിന് പൗരത്വം നൽകുന്നത് നിഷേധിച്ചു. നേപ്പാളി ചലച്ചിത്രരംഗത്തിന് ഒരു കലാകാരന്റെ ജീവിതകാലം മുഴുവൻ സമർപ്പിച്ച ഭൂട്ടാനി ഒടുവിൽ രാജ്യത്തേയും അദ്ദേഹത്തിന്റെ പ്രിയപ്പെട്ട സിനിമാ ലോകത്തെയും വിട്ട് 2010 നവംബറിൽ, തന്റെ 78 ആം വയസ്സിൽ ശ്വാസകോശ അർബുദവുമായി നീണ്ട പോരാട്ടത്തിന് ശേഷം യാത്രയായി. മരണവുമായി മല്ലിടുമ്പോൾ ചലച്ചിത്ര വ്യവസായത്തിലെ ആളുകളുടെ സമ്മർദ്ദത്തെ തുടർന്ന്, അദ്ദേഹത്തിന്റെ അവസാന ആഗ്രഹമായ പൗരത്വ സർട്ടിഫിക്കറ്റ് നൽകാൻ സർക്കാർ സമ്മതിച്ചു. എന്നാൽ സർട്ടിഫിക്കറ്റ് എത്തുന്നതിന് ഒരു മണിക്കൂർ മുൻപ് അദ്ദേഹം മറ്റൊരു ലോകത്ത് എത്തിയിരുന്നു. ഭാര്യയും സന്താനങ്ങളും ഇല്ലാതിരുന്നിട്ടും മകനെപ്പോലെ സ്നേഹിച്ച രാജേന്ദ്ര ഖഡ്ഗി അദ്ദേഹത്തിന്റെ അന്ത്യകർമങ്ങൾ നിർവഹിച്ചു. ഗോപാൽ ഭൂട്ടാനി തന്റെ എല്ലാ സ്വത്തുക്കളും നേപ്പാളി സിനിമയിലെ കഷ്ടപ്പെടുന്ന കലാകാരന്മാരുടെ സംഘടനയ്ക്ക് കൈമാറി. നേപ്പാളി ചലച്ചിത്ര വ്യവസായത്തിന്റെ പുരോഗതിക്കും വികസനത്തിനുമായി അദ്ദേഹം തന്റെ ജീവിതകാലം മുഴുവൻ സമർപ്പിച്ചെങ്കിലും, അദ്ദേഹത്തിന്റെ ഏകവും അന്തിമവുമായ ആഗ്രഹം നേപ്പാളി സർക്കാരിന് നിറവേറ്റാനായില്ല എന്നുള്ളത് ദുഖകരമായ സത്യമാണ്