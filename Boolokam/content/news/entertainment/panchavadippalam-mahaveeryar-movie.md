---
author: Beaumaris
categories:
- Entertainment
comment_count: 0
date: 2022-08-03 07:38:29
draft: false
image: https://cdn.boolokam.com/articles/2022/08/egt3t3ttt.jpeg
like_count: 9249
share_count: 3308
tags:
- abrid shine
- KG George
- mahaveeryar
- panchavadippalam
title: ഈ ഴോണറിലെ 'പഞ്ചവടിപ്പാല'ത്തിന്റെ സ്വീകാര്യതയ്ക്ക് കാരണവും മഹാവീര്യറിന്റെ സ്വീകാര്യതയില്ലായ്മയ്ക്കു
  കാരണവും
view_count: 130255
---

**ചെറിയ സ്പോയിലറുകളുണ്ട്** **Basith Bin Bushra** കാണണോ വേണ്ടയോ എന്ന് പലവട്ടം ആലോചിച്ചിട്ടാണ് പോയത്. കണ്ടില്ലെങ്കിൽ നഷ്ടമായേനെ. എന്തൊരു ഗംഭീര സിനിമയാണ് മഹാവീര്യർ! എം മുകുന്ദന്റെ കഥ തന്നെയാണ് സിനിമയുടെ നട്ടെല്ല്. മയ്യഴിപ്പുഴയിലെ വെള്ളാരങ്കല്ലിൽ തുമ്പികളുണ്ടായതെങ്ങനെയെന്ന് ഒരു മഹത്തായ കൃതിയിലൂടെ പറഞ്ഞ മുകുന്ദന്റെ കഥ എങ്ങനെ മോശമാവും. ഒപ്പം എബ്രിഡ് ഷൈന്റെ സ്ക്രിപ്റ്റും. ഫാന്റസിയും റിയാലിറ്റിയും ബ്രില്ല്യന്റായി ബ്ലെൻഡ് ചെയ്ത്, ഒട്ടേറെ അടരുകളുള്ള തിരക്കഥയിൽ കുറിയ്ക്കുകൊള്ളുന്ന രാഷ്ട്രീയം പറഞ്ഞ ഒരു മികച്ച സിനിമ. പ്രമേയത്തിൽ ഒവി വിജയന്റെ ധർമപുരാണത്തിൽ നിന്ന് ചിലത് ഉൾക്കൊണ്ടിട്ടുണ്ട്. 'ധർമപുരിയിലെ രാജാവിന് തൂറാൻ മുട്ടി' എന്നാണ്, എന്റെ ഓർമ ശരിയാണെങ്കിൽ ധർമപുരാണത്തിന്റെ ആദ്യ വാചകം. ഇവിടെ, മറ്റൊന്നാണ്. അധികാരദുർവിനിയോഗമാണ് സിനിമയുടെ കാതലെന്ന് ഒറ്റവാചകത്തിൽ പറയാം. എന്നാൽ, അതിനു പുറത്തുനിന്നും ചില പൊളിറ്റിക്കൽ ചർച്ചകൾ സിനിമ നടത്തുന്നുണ്ട്. ഓരോ ഡയലോഗിനും ഓരോ സീനിനും ലയറുകളുണ്ട്. വളരെ കൃത്യമായി കാച്ചിക്കുറുക്കിയ സംഭാഷണങ്ങൾ. സിനിമയുടെ മേക്കിംഗും എടുത്തുപറയണം. ലൈറ്റിംഗ്, ക്യാമറ, ബിജിഎം, കട്ട്സ് ഒക്കെ അതിഗംഭീരം‌. കോടതിയിലേക്ക് മഹാരാജാവ് വരുന്ന സീൻ കണ്ടപ്പോൾ രോമാഞ്ചം വന്നു. അസാധ്യ ലൈറ്റിംഗും ബിജിഎമുമൊക്കെച്ചേർന്ന് ഒരു കിടിലൻ സീൻ. മനോഹരമായ പാട്ടുകൾ. നിവിൻ പോളിയുടെയും ആസിഫ് അലിയുടെയും അടക്കം ആരുടെയും അഭിനയം എടുത്തുപറയാനില്ല. അത് സിനിമ ആവശ്യപ്പെടുന്നുമില്ല. സിനിമ ആവശ്യപ്പെടുന്ന കാഴ്ചയിൽ പ്രമേയം തന്നെയാണ് മുഖ്യം. അതിനു ചുറ്റും നിന്ന് പെർഫോം ചെയ്യാൻ എല്ലാവർക്കും കഴിഞ്ഞിട്ടുണ്ട്. മൂലകഥയിൽ നിവിൻ പോളിയുടെ കഥാപാത്രത്തിന് വലിയ റോളില്ല. എന്നാൽ, ടോട്ടാലിറ്റിയിൽ ആ കഥാപാത്രമാണ് സിനിമ എങ്ങനെ കാണണമെന്ന് പ്രേക്ഷകനോട് സംവദിക്കുന്നത്. ![](https://cdn.boolokam.com/articles/2022/08/egt3t3ttt.jpeg)സോഷ്യൽ സറ്റയർ അഥവാ സാമൂഹിക ആക്ഷേപഹാസ്യമെന്ന നിലയിൽ മലയാളത്തിലെ ഏറ്റവും മികച്ച സിനിമകളിലൊന്നാണ് മഹാവീര്യർ. മലയാളത്തിൽ ആ ഴോണറുകൾ വളരെ കുറവാണ്. അതിലും ആളുകളെ പൂർണമായി എൻഗേജ് ചെയ്ത സിനിമകൾ അപൂർവം. പഞ്ചവടിപ്പാലമാണ് ഈ ഴോണറിലെ രാജാവ്. അത് ഒരു മുഴുനീള ഹാസ്യ സിനിമയായിരുന്നു. അതാണ് പഞ്ചവടിപ്പാലത്തിന്റെ സ്വീകാര്യതയ്ക്ക് കാരണം. മഹാവീര്യർ തീയറ്റർ കാഴ്ചയ്ക്ക് പറ്റിയതല്ലെന്ന പ്രേക്ഷകരുടെ വിലയിരുത്തലിനെ തെറ്റുപറയാനാവില്ല. സിനിമ ഡിമാൻഡ് ചെയ്യുന്ന കാഴ്ച അല്പം ഗൗരവമുള്ളതാണ്. ഒടിടി റിലീസിൽ സിനിമയെപ്പറ്റി കുറച്ചുകൂടി ചർച്ചകൾ വന്നേക്കാം. ![](https://cdn.boolokam.com/articles/2022/08/hh444.jpg)ഇങ്ങനെ ഒരു എക്സ്പിരിമെന്റൽ സിനിമ നിർമിക്കാൻ ധൈര്യം കാണിച്ച നിവിൻ പോളി അടക്കമുള്ള നിർമാതാക്കൾക്ക് ആദ്യ കയ്യടി. ശേഷം എബ്രിഡ് ഷൈൻ എന്ന സംവിധായകനും എം മുകുന്ദനും. പിന്നീട്, ബാക്കിയുള്ളവർക്ക്. നന്ദി.