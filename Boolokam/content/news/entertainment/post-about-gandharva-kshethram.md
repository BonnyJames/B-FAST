---
author: Beaumaris
categories:
- Entertainment
comment_count: 0
date: 2022-07-29 07:35:05
draft: false
image: https://cdn.boolokam.com/articles/2022/07/FWWFFG.jpg
like_count: 66820
share_count: 20232
tags:
- gandharvakshethram
- prem nasir
- THAKAZHI
title: തകഴി സിനിമയ്ക്ക് വേണ്ടിമാത്രമായെഴുതിയ ഏക കഥ, തിലകൻ, ഭരതൻ എന്നീ പ്രതിഭകളുടെ
  അരങ്ങേറ്റം
view_count: 2048688
---

**Sunil Kumar** തകഴി സിനിമയ്ക്ക് വേണ്ടിമാത്രമായെഴുതിയ ഏക കഥ. തിലകൻ, ഭരതൻ എന്നീ പ്രതിഭകളുടെ അരങ്ങേറ്റം, ഉദയായുടെ ഗന്ധർവ്വക്ഷേത്രം. വിൻസെന്റ്മാസ്റ്റർ സംവിധായകനായ ഉദയാചിത്രമാണ് 1972ൽ പുറത്തുവന്ന ഗന്ധർവ്വക്ഷേത്രം.. എതിരാളികളായ മഞ്ഞിലാസും മറ്റും കലാമൂല്യമുള്ള ചിത്രങ്ങളെടുക്കുമ്പോൾ ഉദയ വെറും കച്ചവടസിനിമകൾ മാത്രമെടുത്ത് കാശുണ്ടാക്കുന്നു എന്ന ആരോപണം മാറ്റാനായിരുന്നു കുഞ്ചാക്കോ ഗന്ധർവ്വക്ഷേത്രത്തിലൂടെ ശ്രമിച്ചത്. അതിന്റെ ഭാഗമായാണ് അതുവരെ സിനിമയ്ക്ക് വേണ്ടി കഥയെഴുതാതിരുന്ന തകഴിയെക്കൊണ്ട് ഒരു കഥ എഴുതിപ്പിച്ചത്. ചെമ്മീനും അനുഭവങ്ങൾ പാളിച്ചകളുമൊക്കെ സിനിമയായെങ്കിലും അവയൊന്നും സിനിമയ്ക്കായി എഴുതിയവയായിരുന്നില്ല.. തകഴി കഥയെഴുതിക്കൊടുത്തു. തോപ്പിൽഭാസി തിരക്കഥയെഴുതി.. ചിത്രത്തിന്റെ നിലവാരം ഉറപ്പാക്കാൻ സാക്ഷാൽ വിൻസന്റ്മാസ്റ്ററെ സംവിധായകനാക്കി കുഞ്ചാക്കോ നിർമ്മാതാവായി ഒതുങ്ങി. ഫാന്റസിയുടെ തലത്തിലൂടെ പോകുന്നചിത്രം അവസാനം ഞെട്ടിക്കുന്ന ഒരു ട്വിസ്റ്റിലൂടെ യാഥാർഥ്യത്തിലേക്ക് എത്തുന്നതാണ് പ്രമേയം.വിൻസന്റ് മാസ്റ്റർ തന്റെ പ്രതിഭ തെളിയിച്ചു. ഗ്രാഫിക്സ്ഒന്നുമില്ലാതെ അക്കാലത്ത് ഹൊറർ മൂഡുള്ള വസുമതീ എന്ന ഗാനം ചിത്രീകരിച്ചത് ഒന്ന് കണ്ടുനോക്കുക. നമിച്ചുപോകും. ![](https://cdn.boolokam.com/articles/2022/07/FWWFFG.jpg)കലാസംവിധാനമെന്നാൽ പശ്ചാത്തലത്തിൽ മരങ്ങളും വീടുകളും വരച്ചുവെക്കുകയാണെന്ന ധാരണ പലർക്കുമുള്ള കാലത്താണ് ഭരതൻ ഗന്ധർവ്വക്ഷേത്രത്തിലെത്തുന്നത്.. ഒറിജിനാലിറ്റിക്കായി തെങ്ങും പനയും മൂടോടെ പിഴുതുകൊണ്ടുവന്ന് സ്റ്റുഡിയോയിൽ സ്ഥാപിക്കാനയിരുന്നു ഭരതന്റെ ആദ്യനിർദേശം.. ഭരതന്റെ ആവശ്യങ്ങൾകേട്ട് ആദ്യം കണ്ണുതള്ളിപ്പോയ കുഞ്ചാക്കോ പിന്നീട് എല്ലാം പൂർണസ്വാതന്ത്ര്യത്തോടെ വിട്ടുകൊടുക്കുകയാണുണ്ടായത്. അതിന്റെ ഗുണം ചിത്രത്തിൽ കാണാം. നായകന്റെ സുഹൃത്തിന്റെ ചെറുവേഷത്തിൽ തിലകൻ ഈ ചിത്രത്തിലൂടെ അരങ്ങേറി, അന്ന് അതാരും ശ്രദ്ധിച്ചില്ലെങ്കിലും.വയലാർ -ദേവരാജൻ ടീമിന്റെ നാല് അമൃതഗീതങ്ങളാണ് ചിത്രത്തിന്റെ മറ്റൊരു സവിശേഷത. പ്രേംനസീർ, ശാരദ, മധു, കെപി ഉമ്മർ, കലാമണ്ഡലം കല്യാണിക്കുട്ടിയമ്മ, അടൂർഭാസി, എസ്പി പിള്ള തുടങ്ങിയവർ വേഷമിട്ടു. ഉന്നതനിലവാരം പുലർത്തിയെങ്കിലും ചിത്രം ബോക്സ്ഓഫിസിൽ വേണ്ടത്രവിജയമായില്ലെന്നാണ് അറിവ്.