---
author: Bonny
categories:
- Entertainment
comment_count: 0
date: 2023-08-18 06:09:13
draft: false
image: http://13.232.38.164/wp-content/uploads/2023/08/qdffff-3.jpg
like_count: 79611
share_count: 28479
tags:
- jailer
- jailer movie
- mohanlal
- Nelson Dilipkumar
- rajanikanth
title: രജനി വിനായകന് മുന്നിൽ തലകുത്തി വീണു എന്നുള്ള തള്ളലുകളോട് യോജിക്കാനാകില്ല, അത്രയും
  പെർഫെക്ഷനിൽ ചെയ്യാൻ കഴിവുലുള്ള നടൻമാർ തമിഴിൽ തന്നെയുണ്ട്
view_count: 1052089
---

**Sanuj Suseelan** ബീസ്റ്റ് എന്ന ഒറ്റ സിനിമയിലൂടെ ഒരു സംവിധായകനും അഭിമുഖീകരിക്കേണ്ടി വന്നിട്ടില്ലാത്തത്ര അവഹേളനങ്ങൾ ഏറ്റുവാങ്ങിയ ഒരു സംവിധായകനാണ് നെൽസൺ. കോലമാവ്‌ കോകില, ഡോക്ടർ എന്നീ ഹിറ്റുകൾക്ക് ശേഷം വിജയ് നായകനായി വരുന്ന ചിത്രമെന്ന നിലയിലുള്ള അമിത പ്രതീക്ഷയും നെൽസന്റെ സ്ട്രോങ്ങ് ഏരിയയായ ഡാർക്ക് കോമഡി സീക്വെൻസുകളിൽ ചിലതു പാളിപ്പോയതുമാണ് ആ സിനിമ അർഹിക്കുന്ന വിജയം നേടാതിരുന്നതിന് പ്രധാന കാരണം എന്നാണ് ഞാൻ വിശ്വസിക്കുന്നത്. രണ്ടു ഹിറ്റുകളിലൂടെ പ്രൂവ് ചെയ്ത സംവിധായകനായിട്ടും മൂന്നാമത്തെ സിനിമയുടെ പേരിൽ നേരിടേണ്ടി വന്ന സമ്മർദ്ദം സ്വാഭാവികമായും ഒന്നരവർഷത്തോളം നെൽസന്റെ ഉറക്കം കളഞ്ഞതിൽ അത്ഭുതവുമില്ല. [](http://13.232.38.164/wp-content/uploads/2023/08/QDDDDD.jpg) വിജയിച്ചവർ മാത്രം ഓർമ്മിക്കപ്പെടുന്ന സിനിമാലോകത്ത് അയാളുടെ മൂന്നാമത് സിനിമ മുടക്കാൻ ശ്രമിച്ചവർ ഒട്ടനവധിയാണ് എന്ന് പറഞ്ഞത് സാക്ഷാൽ രജനികാന്ത് തന്നെയാണ്. എന്നാൽ നെൽസന്റെ ഒരു സിനിമ പാളിപ്പോയി എന്ന് വച്ച് ആ സംവിധായകൻ അപ്പാടെ പരാജയമാണ് എന്ന് വിശ്വസിക്കാൻ താനില്ല എന്ന് രജനി പ്രഖ്യാപിക്കുകയും അയാളുടെ പിന്നിൽ ഒരു വടവൃക്ഷം പോലെ ഉറച്ചു നിൽക്കുകയും ചെയ്തതുകൊണ്ട് മാത്രമാണ് ഈ സിനിമ വെളിച്ചം കണ്ടത്. നെഗറ്റീവ് റിവ്യൂസ് ഒരുപാടു വന്നെങ്കിലും സാമ്പത്തികമായി ലാഭമുണ്ടാക്കിയ പടമായതുകൊണ്ട് സൺ പിക്ചേർഴ്‌സിനും അതിൽ എതിരഭിപ്രായമുണ്ടായിരുന്നില്ല. എന്തായാലും ബീസ്റ്റിനു ശേഷം നെൽസണും ദർബാറും അണ്ണാത്തയും പോലെ രണ്ടു ബോറൻ സിനിമകൾക്ക് ശേഷം രജനിക്കും ഇത്തരമൊരു ഹിറ്റ് ആവശ്യമായിരുന്നു എന്നത് സത്യമാണ്. അവരുടെ കഠിനാദ്ധ്വാനം വിജയിച്ചു എന്നത് സന്തോഷമുള്ള കാര്യമാണ്. ഇതെങ്ങാനും പൊളിഞ്ഞിരുന്നെങ്കിൽ ഒരുപക്ഷെ ടെൻഷൻ കയറി നെൽസൺ എന്തെങ്കിലും കടുംകൈ ചെയ്തേനെ. വിക്രമിന്റെയും ജെയ്‌ലറുടെയും വൻ വിജയം തമിഴിലെ രണ്ട് വെറ്ററൻ താരങ്ങളുടെ മൂല്യം ഇപ്പോളും ഒട്ടും കുറഞ്ഞിട്ടില്ല എന്നതിന്റെ കൂടി തെളിവാണ്. ബീസ്റ്റിനു ശേഷം ഒരു റിസ്കും എടുക്കാൻ നെൽസൺ തയ്യാറായിരുന്നില്ലെന്ന് ഈ സിനിമയുടെ മേക്കിങ് കണ്ടാലറിയാം. പുള്ളിയുടെ ഒരു വർഷത്തെ അദ്ധ്വാനം സിനിമയിൽ നല്ലതുപോലെ പ്രകടമാണ്. ഒരു മാസ്സ് സിനിമയ്ക്ക് വേണ്ട എല്ലാ ചേരുവകളും നെൽസൺ ഇതിൽ അളന്നു കുറുക്കി ചേർത്തിട്ടുണ്ട്. കൊള്ളാവുന്ന തമാശകൾ, മലയാളം, കന്നഡ മാർക്കറ്റുകൾ ലക്ഷ്യമിട്ടുള്ള മോഹൻലാലിന്റേയും ശിവണ്ണയുടെയും കാമിയോ റോളുകൾ, അനിരുദ്ധന്റെ കാതടപ്പൻ മ്യൂസിക്, വമ്പൻ സംഘട്ടന രംഗങ്ങൾ, കാശു വാരിക്കോരി ചെലവഴിച്ചിരിക്കുന്ന ഗാനരംഗങ്ങൾ തുടങ്ങി എല്ലാം പടത്തിലുണ്ട്. സൗത്ത് ഇന്ത്യയിൽ ആന്ധ്രയിൽ നിന്ന് മാത്രം ആരെയും കിട്ടാത്തതിന്റെ വിഷമം തീർക്കാനാണോ സുനിലിനെ ഇറക്കി ബ്ലാസ്റ്റ് മോഹൻ എന്ന കാരിക്കേച്ചർ കഥാപാത്രത്തെ സൃഷ്ടിച്ചിരിക്കുന്നത് എന്നറിയില്ല. ഇതൊന്നും പോരാഞ്ഞിട്ട് ജാക്കി ഷറഫ്, മകരന്ദ് ദേശ്പാണ്ഡെ തുടങ്ങിയ ബോളിവുഡ് താരങ്ങളും. കൂടാതെ തമന്നയുടെ തകർപ്പൻ ഡാൻസും. ഇപ്പോളത്തെ ട്രെൻഡിങ് ആയ വെബ് സീരീസുകളിൽ കാണുന്ന തരം വയലൻസ് രംഗങ്ങൾ ഇതിൽ വിശദമായിത്തന്നെ കാണിക്കുന്നുണ്ട്. മുതിർന്നവർക്ക് പോലും അസ്വസ്ഥതയുണ്ടാക്കുന്ന അത്തരം സീനുകൾ ഒരു കാരണവശാലും കുട്ടികളെ കാണിക്കരുത്. ( ഈ തലവെട്ടൽ നെൽസന്റെ ഒരു ഒബ്സഷനാവാൻ ചാൻസുണ്ട്. ബീസ്റ്റിലും വിജയ് ഇതുപോലെ ഒരു ആതങ്കവാദിയുടെ തല വെട്ടി തോട്ടിലെറിയുന്ന സീനുണ്ട് ). ഫെസ്റ്റിവൽ മൂഡിൽ തീയറ്ററിൽ ആസ്വദിക്കാൻ വേണ്ടി ഒരുക്കിയ ഒരു വമ്പൻ കച്ചവട സിനിമയെ വിമർശനാത്മകമായി സമീപിക്കുന്നതിൽ ഒരു കാര്യവുമില്ല. എന്നാലും എന്തെങ്കിലും കുറ്റം പറയണമല്ലോ. [![](http://13.232.38.164/wp-content/uploads/2023/08/qdffff-3.jpg)](http://13.232.38.164/wp-content/uploads/2023/08/qdffff-3.jpg)ആദ്യത്തേത് ജയിലറുടെ വീടിനെപ്പറ്റിയാണ്. ആ വീട് സിനിമയിലെ ഒരു പ്രധാന ലൊക്കേഷനാണ്. എന്നാൽ പുതുതായി പണിക്ക് വന്ന ഏതോ ആർട്ട് ഡയറക്ടർ സെറ്റിട്ടു പഠിച്ചതുപോലെയാണ് അത് കണ്ടപ്പോൾ തോന്നിയത്. വെറുതെ പ്ലൈവുഡ് അടിച്ചുകൂട്ടി അതിന്മേൽ ഒരു കോട്ട് മാത്രം പെയിന്റ് അടിച്ചത് പോലെയാണ് ആ വീട് സെറ്റിട്ടിരിക്കുന്നത്. പഴക്കം തോന്നിപ്പിക്കാൻ വേണ്ടി ചെയ്തിട്ടുളള ടച്ചപ്പുകളൊക്കെ നല്ലതുപോലെ എടുത്തറിയാൻ സാധിക്കും. വീടിന്റെ തിണ്ണയിലെ ജോയിന്റുകളൊക്കെ സൂക്ഷിച്ചു നോക്കിയാൽ കാണാം. വരണ്ടുണങ്ങി കിടക്കുന്ന ഒരു മതിൽക്കെട്ടിനകത്താണ് ആ വീട്. എന്നാൽ ആ കോമ്പൗണ്ടിലെ വാഴകൾ ശ്രദ്ധിച്ചോ? സംവിധായകൻ സ്റ്റാർട്ട് ആക്ഷൻ എന്ന് പറഞ്ഞതിന് ശേഷം ആരോ ഓടിപ്പോയി അവിടെ കുഴിച്ചു വച്ചതുപോലുണ്ട്. അത്രയും ഫ്രഷ്. പക്ഷെ കാവാലാ സോങ് ചിത്രീകരിച്ച സെറ്റിന് വേണ്ടി പണം നല്ലതുപോലെ ഒഴുക്കിയിട്ടുമുണ്ട്. അതെടുത്തതിന് ശേഷം ബാക്കി വന്ന പ്ലൈവുഡും ആണിയും ഒക്കെ വച്ചാണ് ടൈഗറുടെ വീടുണ്ടാക്കിയത് എന്ന് തോന്നുന്നു. വില്ലനായ വർമ്മയുടെ ശ്രീ രാജരാജേശ്വരി കൊള്ളസംഘത്തിന്റെ സെറ്റും ഇതുപോലെ വളരെ അമച്വറിഷ് ആണ്. ഇത്രയും കോടി മുടക്കി എടുക്കുന്ന ഒരു ചിത്രത്തിൽ ഇതൊക്കെ കല്ലുകടിയാണ്. അതുപോലെ തന്നെ ഇടവേള കഴിഞ്ഞതിനുശേഷമുള്ള ടൈഗറിന്റെ പെരുമാറ്റത്തിൽ ഒരു കൺസിസ്റ്റൻസി ഇല്ലാത്തതുപോലെ തോന്നി. പ്രതികാരത്തിനായി വെറിപിടിച്ചിറങ്ങുന്ന ടൈഗർ അനവസരത്തിൽ യോഗി ബാബുവിനോട് കോമഡി ഡയലോഗ് അടിക്കുന്നതൊക്കെ ഒഴിവാക്കാമായിരുന്നു. വർമ്മയിലേക്കുള്ള റൂട്ട് പിടിക്കാനായി ടൈഗർ ഉണ്ടാക്കുന്ന പ്ലാനുകളും ഇതുപോലെ തമാശയാണ്. വിഗ്രഹവുമായി റോഡ് സൈഡിൽ യോഗി ബാബുവിനെ നിർത്തി വർമ്മയുടെ വണ്ടി കണ്ടുപിടിക്കുന്നതാണ് ഒരെണ്ണം. വർമ്മയുടെ ഗുണ്ടന്മാർ യോഗിയെ പിടിച്ചു വണ്ടിയിൽ കയറ്റുമ്പോൾ ടൈഗറിന്റെ ശിങ്കിടി ജീവൻ പണയം വച്ച് വണ്ടിക്കടിയിൽ നുഴഞ്ഞു കയറി ആക്‌സിലിൽ ക്ലിപ്പിടുന്നു, എന്നിട്ടു കപ്പിയും കയറും ഒക്കെ ഉപയോഗിച്ച് വണ്ടി മറിക്കുന്നു. ആ വണ്ടിക്കുള്ളിൽ വേറെയും വിഗ്രഹങ്ങളുണ്ടല്ലോ. എല്ലാംകൂടി യോഗി ബാബുവിന്റെ മേലോട്ട് വീണു ആ പാവം ചമ്മന്തിയാവുമോ എന്നായിരുന്നു ഞാൻ ആ സീൻ കണ്ടപ്പോ ഓർത്തുകൊണ്ടിരുന്നത്. ഓടിക്കൊണ്ടിരിക്കുന്ന ഒരു ലോറി മറിക്കാൻ എളുപ്പമുള്ള വേറെത്രയോ വഴികൾ ഉണ്ടെന്നിരിക്കെ അണ്ടർ വേൾഡ് ഡോൺ മത്തായിയും സംഘവും ഇങ്ങനെ റിസ്കെടുത്ത് വണ്ടിക്കടിയിൽ ആളെക്കയറ്റി റോഡ് നീളെ കമ്പി വലിച്ചും ക്ലിപ്പിട്ടും ഇങ്ങനെ ചെയ്യുന്നതെന്ന് പിടികിട്ടുന്നില്ല. സ്റ്റൈലിന് വേണ്ടിയാണെങ്കിലും ഇങ്ങനെയൊന്നും ചെയ്യരുതെന്ന് പറയണം സാറേ. അതുപോലെ തന്നെയാണ് കിരീടം കൊണ്ടുപോകുന്ന സമയത്തുള്ള അടിപിടിയും വെടിവെപ്പും. പടത്തിന്റെ മുക്കാൽ ഭാഗത്തോളം എടുത്ത് ടൈഗർ ഒരു മര്യാദക്കാരനാണെന്നു സ്ഥാപിച്ച ശേഷം പുള്ളി തന്നെ ഒപ്പമുള്ളവരെയും അപ്പുറത്തുള്ളവരെയും വെടി കൊള്ളാൻ വിട്ടുകൊടുക്കും എന്ന് സാമാന്യബുദ്ധിയുള്ള ആരും ചിന്തിക്കില്ല. എന്തോ ഗെയിം ആണ് അതെന്ന് മനസ്സിലാക്കാൻ ഒരു പ്രയാസവുമില്ല. ഇതിലെ അഭിനേതാക്കളിലേക്ക് വന്നാൽ തുടക്കം മുതൽ ഒടുക്കം വരെ ഈ സിനിമ ഒരു രജനി ഷോയാണ് എന്ന് സംശയമില്ലാതെ പറയാം. എഴുപത്തിമൂന്നാം വയസ്സിലും ഒരു മനുഷ്യന് ഒരു തൊങ്ങലുകളുമില്ലാതെയും ഏറ്റവും സ്റ്റൈലിഷ് ആയും അവതരിക്കാൻ സാധിക്കും എന്നതിന്റെ ക്ലാസിക് ഉദാഹരണമാണ് രജനികാന്ത്. പേട്ടയ്ക്ക് ശേഷം അദ്ദേഹത്തെ ഇത്രയും എനർജിയിൽ കാണുന്നത് തന്നെ ഒരു സന്തോഷമായിരുന്നു. ടൈഗർ മുത്തുവേൽ മുത്തുപാണ്ടിയൻ എന്ന കഥാപാത്രത്തെ നമ്മൾ മുമ്പും കണ്ടിട്ടുണ്ട്. പല ഭാഷകളിൽ പല നടന്മാരും സമാനമായ കഥാപാത്രങ്ങൾ ചെയ്തിട്ടുണ്ട്. പക്ഷെ രജനികാന്ത് എന്ന താരം ആ വേഷം ചെയ്യുമ്പോൾ കളി മാറും എന്ന് രജനി രസികന്മാർ പറയുന്നത് വെറുതെയല്ല എന്ന് മനസ്സിലാവണമെങ്കിൽ ഈ പടം കണ്ടു നോക്കിയാൽ മതി. രജനി കഴിഞ്ഞാൽ പിന്നെ തീയറ്ററിനെ ഇളക്കിമറിച്ച രണ്ട് എൻട്രികൾ ശിവണ്ണയുടേതും ലാലേട്ടന്റേതുമായിരുന്നു. സംഗതി ശരിയാണ്, നമ്മൾ ലാലേട്ടൻ ഫാനായതുകൊണ്ട് ആ ഒരു വരവും ചിരിയുമൊക്കെ ഇഷ്ടമാവുമെങ്കിലും കൂടുതൽ നന്നായി തോന്നിയത് ശിവരാജ് കുമാറായിരുന്നു. ജോഗി പോലെ അദ്ദേഹത്തിന്റെ ചില ഹിറ്റ്‌ സിനിമകൾ മുമ്പ് കണ്ടിട്ടുണ്ട്. നല്ല വയലൻസുള്ള സിനിമകളാണ് അതെല്ലാം. എന്നാൽ അത്തരം പടങ്ങളിലൊക്കെ പുള്ളിയുടെ സ്ക്രീൻ പ്രെസെൻസ് കിടുവാണ്. പുള്ളി ചുമ്മാ വന്നു നിന്നാൽ പോലും ഹെവിയാണ്. അതുകൊണ്ട് ഈ സിനിമയിൽ ശിവണ്ണയുടെ നരസിംഹയെയാണ് ലാലേട്ടന്റെ മാത്യുവിനേക്കാൾ ഇഷ്ടപ്പെട്ടത്. മാത്രമല്ല, ലാലേട്ടനെ കാണിക്കുമ്പോളൊക്കെ ഞാൻ അദ്ദേഹത്തിന്റെ വിഗ്ഗിൽ നോക്കിയിരിക്കുകയായിരുന്നു. ഇപ്പൊ കാക്ക കൊത്തിക്കൊണ്ടു പോകുമെന്ന് തോന്നിപ്പിക്കുന്ന ടൈപ്പ് ആ വിഗ്ഗ് ലാലേട്ടന്റെ തലയിൽ പിടിപ്പിച്ചത് ആരാണാവോ. അതുപോലെ തന്നെ കാവാലയിൽ തമന്നയ്ക്ക് പാവാടയ്ക്ക് തുണിയെടുക്കാൻ പോയ അതേ ടെയ്‌ലറാണ് ലാലേട്ടനും ഷർട്ടിനു തുണിയെടുത്തതെന്നു തോന്നുന്നു. രണ്ടും പുലിത്തോലിന്റെ ഡിസൈൻ. ഒന്ന് പച്ച, മറ്റേത് മഞ്ഞ എന്നേയുള്ളൂ. എന്തായാലും അവരോടൊക്കെ ദൈവം ചോദിക്കും. ഹല്ല പിന്നെ. പകുതി മലയാളിയായ വർമ്മ എന്ന വില്ലനെ വിനായകൻ നന്നായി അവതരിപ്പിച്ചിട്ടുണ്ട്. വിനായകന്റെ പ്രകടനത്തെ കുറച്ചു കാണുന്നില്ലെങ്കിലും സിനിമ മുഴുവൻ വിനായകൻ കൊണ്ടുപോയി, രജനി വിനായകന് മുന്നിൽ തലകുത്തി വീണു എന്നുള്ള തള്ളലുകളോട് യോജിക്കാൻ പറ്റുന്നില്ല. ആ വേഷം അത്രയും പെർഫെക്ഷനിൽ ചെയ്യാൻ കഴിലുള്ള നടൻമാർ തമിഴിൽ തന്നെ വേറെയുണ്ട്. ഒരു പുതുമയ്ക്ക് വേണ്ടിയാവണം വിനായകനെ കാസ്റ്റ് ചെയ്തിട്ടുണ്ടാവുക. ടൈഗറിന്റെ മകനായ അർജുൻ പാണ്ഡ്യനെ അവതരിപ്പിച്ച വസന്ത് രവിയുടെ തരാമണി എന്ന സിനിമ മുമ്പ് കണ്ടിട്ടുണ്ട്. ആ പടവും ഇതും കണ്ട അനുഭവം വച്ചാണെങ്കിൽ വളരെ സ്ഥിരതയുള്ള പ്രകടനമാണ് അദ്ദേഹത്തിന്റേത് എന്ന് പറയാതെ വയ്യ . എന്ന് വച്ചാൽ മുഖത്തെ ഭാവം സ്ഥിരമായി ഒരുപോലെ നിൽക്കുമെന്ന്. ഷോക്കടിച്ചാൽ പോലും ആ മുഖത്ത് അതറിയാൻ പറ്റില്ല. ചെന്നൈയിലെ പ്രശസ്തമായ "നമ്മ വീട് വസന്ത ഭവൻ" എന്ന റെസ്റ്ററന്റ് ചെയിൻ പുള്ളിയുടെ അപ്പന്റേതാണ്. അവർ ഷൂട്ടിങ് പാർട്ടിക്ക് ഫ്രീയായി സാമ്പാറും തൈരുസാദവും കൊടുത്തതുകൊണ്ടാണോ വസന്തിനെ ഈ റോളിൽ അഭിനയിപ്പിക്കാൻ നെൽസൺ സമ്മതിച്ചതെന്നറിയില്ല. എന്തായാലും നല്ല ബെസ്റ്റായിട്ടുണ്ട് പുള്ളീടെ ആക്ടിങ്. ബീസ്റ്റിൽ നിന്ന് യോഗി ബാബുവും വി ടി വി ഗണേഷും റെഡിൻ കിങ്‌സ്‌ലിയും മാത്രമാണ് ഈ ചിത്രത്തിൽ ഇടം നേടിയിട്ടുള്ളത്. യോഗി ബാബുവിന്റെ ചില സീനുകൾ അടിപൊളിയായിരുന്നു. അതുപോലെ തന്നെ ബീസ്റ്റുമായി തട്ടിച്ചു നോക്കുമ്പോൾ ഗണേഷിന്റെ റോളും പ്രകടനവും ഇതിൽ വളരെ ഭേദമായിരുന്നു. കിങ്‌സ്‌ലിയുടെ അഭിനയം ഈ രണ്ടു സിനിമയിലും ഒട്ടും ഇഷ്ടമായില്ല എന്ന് മാത്രമല്ല അയാളെ വെറുതെ കുത്തിത്തിരുകിയതുപോലെ തോന്നുകയും ചെയ്തു. സ്ത്രീ കഥാപാത്രങ്ങളുടെ കാര്യമെടുത്താൽ രമ്യ കൃഷ്ണനും മിർണയ്ക്കും ഇതിൽ വലുതായൊന്നും ചെയ്യാനില്ല. വെറുതെ ഡാൻസിൽ മാത്രം വന്നാൽ ഐറ്റം ഡാൻസർ എന്ന് പേര് വീഴുമോന്ന് പേടിച്ചാവണം തമന്നയ്ക്ക് കുറച്ചു സീനുകളും സംഭാഷണവും ഒക്കെ കൊടുത്തിരിക്കുന്നത് എന്ന് തോന്നുന്നു. യഥാർത്ഥത്തിൽ ഒരു അത്യുഗ്രൻ ഡാൻസറായ സുനിൽ അവതരിപ്പിച്ച ബ്ലാസ്റ്റ് മോഹൻ എന്ന കഥാപാത്രം ബാലയ്യക്കിട്ടുള്ള പണിയാണോ എന്ന് സംശയമുണ്ട്. ജാക്കി ഷറഫിനും മകരന്ദിനും വലുതായൊന്നും ചെയ്യാനില്ലാത്ത വേഷങ്ങളായിരുന്നു. എന്തായാലും ജയ്‌ലർ തകർപ്പനാണ്. തീയറ്ററിൽ തന്നെ പോയി അർമാദിച്ചു കാണേണ്ട പടം. റൊമ്പ നണ്ട്രി തലൈവാ !