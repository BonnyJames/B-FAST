---
author: Beaumaris
categories:
- Entertainment
comment_count: 0
date: 2023-12-26 15:58:23
draft: false
image: https://cdn.boolokam.com/articles/2023/12/qddqffff.jpg
like_count: 83331
share_count: 35210
tags:
- Jeethu Joseph
- mohanlal
- neru movie
- Vaisakh Sudevan
title: കോർട്ട് റൂം ഡ്രാമയിൽ നിന്ന് ഒരിക്കൽ പോലും സിനിമ തെന്നി മാറാത്തിടത് ആണ് നേരിന്റെ
  വിജയവും
view_count: 2111499
---

**നേര്(2023)** **Mild Spoilers Ahead:** **Vaisakh Sudevan** ഒരു സിനിമ വിജയിക്കുന്നത് ഭൂരിഭാഗം പ്രേക്ഷകരെ തൃപ്തിപ്പെടുത്തുന്നതിൽ മാത്രമല്ല, ഒപ്പം സിനിമയുടെ ഴോണറിനോട് എത്രത്തോളം നീതി പുലർത്തുന്നു എന്നത് കൂടെ അനുസരിച് ആണ് എന്ന് വിശ്വസിക്കാൻ ആണ് ഇഷ്ട്ടം. പുലിമുരുകൻ പോലെയൊരു തിരക്കഥയിൽ പുതുമയൊന്നും അവകാശപെടാൻ ഇല്ലാത്ത സിനിമ ഇൻഡസ്ട്രി ഹിറ്റ് ആയത് പുലിമുരുകൻ ഴോണറിനോട്‌ നീതി പുലർത്തിയത് കൊണ്ടാണ്, ഒരു എന്റർടൈൻമെന്റ്/മാസ്സ് മസാല മൂവിയിൽ വേണ്ട ചേരുവകളോടൊപ്പം മികച്ച ഫൈറ്റ് സീക്വൻസുകൾ കൊണ്ട് സമ്പന്നം ആവുന്നതിനോടൊപ്പം ആളുകൾക്ക് ബോണസ് ആയിട്ട് വരയൻ പുലി /കടുവ എന്ന X ഫാക്ടർ കൂടെ ആവുമ്പോൾ പ്രായഭേദമന്യേ ആളുകളിലേക്ക് ഇറങ്ങി ചെല്ലാൻ ആ സിനിമക്ക് കഴിഞ്ഞു. നേര് എന്ന സിനിമയും അണിയറ പ്രവർത്തകർ അവകാശപ്പെട്ട പോലെ അതിന്റെ ഴോണറിനോട് 100% നീതി പുലർത്തിയ സിനിമയാണ്. കോർട്ട് റൂം ഡ്രാമയിൽ നിന്ന് ഒരിക്കൽ പോലും സിനിമ തെന്നി മാറാത്തിടത് ആണ് നേരിന്റെ വിജയവും, അമാനുഷികനായ കോടതിയിലെ ഗർജിക്കുന്ന സിംഹം ആയി പാത്ര രൂപീകരണം നടത്താൻ കെല്പുള്ള മോഹൻലാൽ കഥാപാത്രം ജയമോഹനെ ആത്മവിശ്വാസമില്ലാത്ത, സ്വയം ചോദ്യം ചെയ്യപ്പെടുന്ന ഒരു കഥാപാത്രമായി മാറ്റുന്നിടത് ജീതു ജോസഫ് എന്ന സാംവിധായകൻ വിജയിച്ചത് മുതൽ നേരിന്റെ വിജയം തുടങ്ങുന്നു. തുടക്കത്തിൽ പതറുന്ന, പിന്നീട് ആത്മവിശ്വാസം വീണ്ടെടുക്കുന്ന ജയമോഹൻ എന്ന കഥാപാത്രം സബ്ട്ടൽറ്റിയുടെയും അണ്ടർ പ്ലേയുടെയും ഉസ്താദായ മോഹൻലാലിൽ ഭദ്രമായിരുന്നു എന്ന് വേണം പറയാൻ. അതോടൊപ്പം തന്നെ ഇതിൽ വന്ന് പോകുന്ന ഓരോ കഥാപാത്രങ്ങളിലും ഈ പാത്ര നിർമിതി കൊണ്ട് വരാനും അത് വിജയിപ്പിക്കാനും സംവിധായകന് സാധിച്ചിട്ടുണ്ട്. ഉദാഹരണം പറയാൻ ആണെങ്കിൽ മാത്യു വർഗീസ് അവതരിപ്പിച്ച ജഡ്ജിയുടെ കഥാപാത്രം തന്നെയ്യെടുക്കാം. സിദ്ധിക്കിന്റെ കഥാപാത്രം ആയ അഡ്വക്കേറ്റ് രാജശേഖർ കേസിലേക്ക് വരുമ്പോൾ ഒരു സീനിയർ ഡിഫെൻസ് ലോയർ എന്ന പരിഗണന ജഡ്ജി അയാൾക്ക് നൽകുന്നുണ്ട്, പല വാദങ്ങളും കേൾക്കുന്നത് പോലും രാജശേഖറിനെ അനുകൂലം ആയിട്ട് ആണ് കാണിക്കുന്നത്, പക്ഷെ സിനിമ മുന്നേറും തോറും ഇരയുടെ ഭാഗത്തേക്കും, ജയമോഹന്റെ ഭാഗത്തേക്കും നീതിയുടെ ഭാഗത്തേക്കും ഒപ്പം നിൽക്കാൻ ആണ് ജഡ്ജി താല്പര്യം കാണിക്കുന്നത്, പക്ഷെ ഒരു തരത്തിൽ പോലും ജഡ്ജിയുടെ ഡ്യൂട്ടിയിൽ നിന്നും വ്യതിചലിക്കാതെ കൃത്യമായ തെളിവുകൾ ചോദിക്കുന്നതിലോ അല്ലെങ്കിൽ തെറ്റായ വാദങ്ങൾ എന്റർടൈൻ ചെയ്യാനോ നിൽക്കുന്നുമില്ല... അത് ഡിഫെൻസ് വാദം ആയിക്കോട്ടെ, പ്രോസീക്യൂഷൻ വാദം ആയിക്കോട്ടെ. ![](https://cdn.boolokam.com/articles/2023/12/qddqffff.jpg)ഇതേ പാത്ര നിർമിതി തന്നെയാണ് അഡ്വക്കേറ്റ് രാജശേഖറിനും ഉള്ളത്, കേസിന്റെ തുടക്കത്തിൽ ആത്മവിശ്വാസത്തിന്റെ പരമോന്നതിയിൽ നിന്നും വാദിക്കുന്ന അയാൾ പതിയെ പതിയെ ആ ആത്മവിശ്വാസത്തിന്റെ ഉന്നതിയിൽ നിന്നും തോൽവിയിലേക്ക് സ്വയം വീഴുന്നതുമൊക്കെ മികച്ച രീതിയിൽ തന്നെ എടുത്ത് വച്ചിട്ടുണ്ട്. അതിനോടൊപ്പം എടുത്ത് പറയേണ്ട മറ്റൊരു സീൻ കൂടെയുണ്ട് ചിത്രത്തിൽ സ്വന്തം കക്ഷിയെ എതിർ ഭാഗം വക്കീൽ എങ്ങനെയൊക്കെ ആശയകുഴപ്പത്തിൽ ആക്കുമെന്നും, അവർക്ക് വേണ്ട ഉത്തരം പറയിപ്പിക്കാനുള്ള ലീഡിങ് ചോദ്യങ്ങൾ ചോദിക്കുമെന്നും പറഞ്ഞു മനസിലാക്കുന്ന ഭാഗം. അതൊക്കെ വളരെ മിതത്തോടെയും അച്ചടക്കത്തോടെയും ആണ് കൈകാര്യം ചെയ്തിരിക്കുന്നത്. കൃത്യമായ ഇടവേളകളിൽ ജയമോഹന്റെ കഥാപാത്രം ഡിഫെൻസ് ചോദ്യങ്ങളിൽ ഇടപെടുന്നതും, സാറ ജയ മോഹന്റെ ഓരോ ചലനങ്ങളും ശ്രദ്ധിച്ചു ഉത്തരം പറയാൻ സമയമെടുക്കുന്നതും ഒക്കെ കൃത്യമായ ചേരുവകളിൽ സിനിമയിൽ അലിഞ്ഞു ചേരുന്നുണ്ട്... അത് കൊണ്ട് തന്നെ അനശ്വരയുടെ കഥാപാത്രം ആയ സാറ ആ ചോദ്യങ്ങളെ വിദഗ്ധമായി മറുപടി പറയുമ്പോൾ അതിൽ നീതിയുടെ പക്ഷം കൂടെ ചേരുമ്പോൾ ഒരു മാസ്സ് സീൻ അല്ലാതെ കൂടിയും തീയേറ്ററിൽ ആ സീനുകൾക്ക് കയ്യടികൾ ഉയരുന്നുണ്ട്. അവിടെ ജയമോഹൻ എന്ന കഥാപാത്രം അനശ്വരയുടെ ഉത്തരം കേട്ട് അഭിമാനവും, സന്തോഷവും മൂലം ആത്മവിശ്വാസം വീണ്ടെടുക്കുന്നത് കാണുമ്പോൾ മനഃപൂർവം അല്ലെങ്കിൽ പോലും ഒരു മാസ്സ് സീൻ തരുന്ന ഇമ്പാക്ട് ആണ് അവിടെ പ്രേക്ഷകർക്ക് കിട്ടുന്നത്. കേസ്‌ പുരോഗമിക്കുന്ന രീതി ആണ് എന്നേ ആകർഷിച്ച മറ്റൊരു ഘടകം, കേസ്‌ തെളിയിക്കുന്ന മർമ പ്രധാനമായ രംഗം ഏതൊരു പ്രേക്ഷകനും തുടക്കത്തിലെ ഊഹിക്കാൻ പറ്റുന്നത് ആയിട്ട് പോലും അതിലേക്ക് എത്തിക്കാൻ വേണ്ടിയുള്ള ജയമോഹന്റെ കൃത്യമായ പ്ലാനിങ്ങിലെ ബ്രില്ലിയൻസ് തന്നെയാണ് ക്ലൈമാക്സ്‌ അടക്കമുള്ള രംഗങ്ങൾ ഇത്രയേറെ ആവേശകരമായി മാറ്റാൻ സാധിച്ചതിൽ പ്രധാന പങ്ക് വഹിച്ചത്. ഡിഫെൻസിന്റെ ഓരോ വാദങ്ങളെയും പൊളിക്കുമ്പോഴും ഒരു പ്രൈം വിറ്റ്നെസ്സോ അല്ലെങ്കിൽ പ്രധാനപെട്ട തെളിവോ കോടതിക്ക് മുമ്പിൽ സമർപ്പിക്കാനോ ഇല്ലാതിരിക്കുമ്പോഴും ക്ലൈമാക്സിലേക്ക് ലീഡ് ചെയ്യുന്ന ഒരുപാട് ചെറിയ ചൂണ്ട കൊളുത്തുകൾ കൃത്യമായി എറിഞ്ഞു കൊടുക്കുന്നുണ്ട് ജയമോഹൻ അത് കൊണ്ട് തന്നെ സിനിമാറ്റിക് ലിബർട്ടി ഉപയോഗിച്ച് കേസ്‌ തെളിയിക്കേണ്ടി വരുമ്പോഴും അതിൽ ഒരു ആസ്വഭാവികതയും പ്രേക്ഷകർക്ക് തോന്നില്ല എന്നതിൽ ആണ് സിനിമയുടെ വിജയവും.. ഒരുപക്ഷെ ജീത്തുവിന്റെ മുമ്പുള്ള സ്ക്രിപ്റ്റുകൾ പോലെ മികച്ച ട്വിസ്റ്റുകൾ ഇല്ലായിരിക്കാം, പക്ഷെ ഒരു കോർട്ട് റൂം ഡ്രാമയിൽ കൃത്യമായ ഇടവേളകളിൽ ഒരുപാട് ഹൈ മൊമെന്റ്സിനോടൊപ്പം ശക്തമായ പാത്ര നിർമിതികളും, കെട്ടുറപ്പുള്ള ഒരു തിരക്കഥയും നേരിന് അവകാശപെടാൻ ഉണ്ട്. ഒരു പെർഫെക്ട് ആയ പഴുതുകൾ ഒട്ടുമേ ഇല്ലാത്ത സ്ക്രിപ്റ്റ് ആണെന്ന വാദമല്ല, പകരം വീക്ക് അല്ലാത്ത ഒരു മികച്ച തിരക്കഥ ആണ് നേരിന്റേത്... ![](https://cdn.boolokam.com/articles/2023/12/fwfffffwf.jpg)അതിനോടൊപ്പം പ്രധാന കഥാപാത്രങ്ങളുടെ മത്സരിച്ചഭിനയവും ആവുമ്പോൾ നേര് മൊത്തത്തിൽ സിനിമ എന്ന രീതിയിൽ വിജയിക്കുന്നുണ്ട്. സിനിമയുടെ അവസാനത്തോട് അടുക്കുമ്പോൾ സിദ്ധിക്കിന്റെ രാജശേഖർ എന്ന കഥാപാത്രത്തിനെ ആ സ്പോട്ടിൽ തല്ലാൻ തോന്നാത്തവരും, പ്രതിയായി അഭിനയിച്ച ശങ്കർ ഇന്ദുചൂടന്റെ കഥാപാത്രം കോടതിയിൽ ചില മോമെന്റ്സിൽ പ്രോസീക്യൂഷന്റെ വാദങ്ങൾ വിജയിക്കാത്തത് കണ്ട് സന്തോഷിക്കുന്നത് കാണുമ്പോൾ നിരാശരായി ദേഷ്യം വരുന്നത് ഒക്കെ സ്വാഭാവികമായി സംഭവിക്കുന്നത് ആണ്, അത് അത്രയും മികച്ച പ്രകടനങ്ങൾ ആയത് കൊണ്ടാണ്... സാറാ എന്ന കഥാപാത്രവും മികച്ച അച്ചടക്കത്തോടെയും പക്വതയോടും കൂടെ ആണ് അനശ്വര ചെയ്തു വച്ചിരിക്കുന്നത്, അനശ്വരയിലെ അഭിനേത്രിയെ സംശയിച്ചവർക്കും ഒരു ചോക്ലേറ്റ് നായിക എന്നതിലുപരി അനശ്വരയെ അംഗീകരിക്കാത്തവർക്കും കൃത്യമായ മറുപടി ആണ് സാറാ എന്ന കഥാപാത്രം.. ഒരു കടുത്ത മോഹൻലാൽ ആരാധകൻ എന്ന നിലയിൽ മോഹൻലാൽ എന്ന ആക്ടർക്ക് സമീപകാലത്ത് കുറച്ചെങ്കിലും വെല്ലുവിളി നൽകാൻ സാധിച്ച കഥാപാത്രമാണ് നേരിലെ വിജയമോഹൻ,മുമ്പ് സൂചിപ്പിച്ചത് പോലെ അണ്ടർപ്ലേയുടെയും, സബ്ട്ടിലറ്റിയുടെയും ഉസ്താദ് ആയ മോഹൻലാൽ ആയത് കൊണ്ട് മാത്രം അത് ഒരു സാധാരണ കഥാപാത്രമായി തോന്നിയേക്കാം. പക്ഷെ പോസ്റ്റിൽ സൂചിപ്പിച്ച പോലെ ആത്മവിശ്വാസമില്ലായ്മയും, ഡിപ്രെഷനിൽ നിന്നും പതുക്കെ നടന്ന് കയറുന്ന വിജയമോഹൻ ആ പടവുകൾ ഓടി കയറുന്നതിനും ആത്മവിശ്വാസം വീണ്ടെടുക്കുന്നതിലും ഉള്ള പരിണാമം യാതൊരു ഏച്ചുകെട്ടലുമില്ലാതെ മോഹൻലാൽ എന്ന നടൻ ചെയ്തുവക്കുമ്പോൾ ചിലർ എങ്കിലും മോഹൻലാൽ എന്ന നടന് നേര് എന്ന സിനിമയിൽ ഒന്നും ചെയ്യാൻ ഇല്ലായിരുന്നു എന്ന് തോന്നിയാൽ അതിനെ കുറ്റം പറയാൻ പറ്റില്ല... കാരണം അയാൾ മോഹൻലാൽ ആണ്, മലയാളത്തിന്റെ മോഹൻലാൽ. അയാൾ സെറ്റ് ചെയ്തു വച്ചേക്കുന്ന സ്റ്റാൻഡേർഡ് അതാണ്...! അയാളുടെ തിരിച്ചു വരവ് ആഘോഷമാക്കുന്നതും അത് കൊണ്ട് ആണ്, കുടുംബ പ്രേക്ഷകർക്ക് മോഹൻലാൽ എന്ന നടന്റെ സ്വീകാര്യത എത്രത്തോളം ഉണ്ടെന്നുള്ള തെളിവും കൂടിയാണ്... ![](https://cdn.boolokam.com/articles/2023/12/wffwwfwfff.jpg)Nb: വിഷ്ണു എന്ന കാഴ്ച്ച പരിമിതിയുള്ള ആരാധകൻ സിനിമ കേട്ടതും റിവ്യൂ പറഞ്ഞതും, നേരിന്റെ വിജയാഘോഷത്തിൽ ഒരു പങ്ക് ആവാനും, മോഹൻലാലിനെ നേരിട്ട് അരിഞ്ഞതും ഒക്കെ കണ്ടിരിക്കുമല്ലോ, ഞാൻ കണ്ട തിയേറ്ററിലും അത് പോലെ കാഴ്ച്ച പരിമിതിയുള്ള ഒരു കുട്ടിയെ കാണാൻ പറ്റി സിനിമ കേൾക്കാൻ വന്ന കൂട്ടത്തിൽ... അത് പോലെ രണ്ട് കാലിനും സ്വാധീനമില്ലാത്ത ഒരാൾ നിരന്നു നീങ്ങി നേര് കാണാൻ എത്തിയതും എന്നേ സംബന്ധിച്ച് അത്ഭുതം ഉള്ള കാഴ്ചകൾ ആയിരുന്നു... വീണ്ടും മോഹൻലാൽ എന്ന നടന്റെ ആരാധക വലയം എത്രത്തോളം വലുതാണ് എന്ന് അടയാളപ്പെടുത്തുന്നത് ആയിരുന്നു...!