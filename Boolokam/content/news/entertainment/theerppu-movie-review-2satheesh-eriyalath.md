---
author: Beaumaris
categories:
- Entertainment
comment_count: 0
date: 2022-08-26 06:32:22
draft: false
image: https://cdn.boolokam.com/articles/2022/08/fwr2rr-1.jpg
like_count: 54003
share_count: 16576
tags:
- murali gopi
- prithviraj
- ratheesh ambat
- Satheesh Eriyalath
- theerppu movie
title: 'തീർപ്പ്: വീട് എന്ന മെറ്റാഫറിൽ ഇന്ത്യൻ രാഷ്ട്രീയം'
view_count: 1605412
---

**തീർപ്പ്: വീട് എന്ന മെറ്റാഫറിൽ ഇന്ത്യൻ രാഷ്ട്രീയം.** **Satheesh eriyalath** തൊണ്ണൂറുകളിൽ തുടങ്ങി സമകാലിക ഇന്ത്യയുടെ ചരിത്രത്തിലൂടെ രാഷ്ട്രീയവും പ്രതികാരവും സഹൃദ് ബന്ധങ്ങളുടെ ഉൾകാഴ്ചയും അനാവാരം ചെയ്യുന്ന ഒരു ഹൈ പൊളിറ്റിക്കൽ ഡ്രാമ.അതാണ് മുരളി ഗോപിയുടെ രചനയിൽ രതീഷ് അമ്പാട്ട് സംവിധാനം ചെയ്ത തീർപ്പ്. പേര് സൂചിപ്പിക്കും പോലെ ഇത് പലതിന്റെയും തീർപ്പാണ്. പിതാക്കളിലൂടെ തുടങ്ങി പുത്രൻമാരിലൂടെ കുടിയേറിയ പകയുടെയും വിധിയുടെയും ഇരട്ടത്തലയുള്ള തീർപ്പ്. വടകരയിലെ ഒരു റിസോർട്ടിന്റെ പശ്ചാത്തലത്തിൽ ബാബരി മസ്ജദിലൂടെ തുടങ്ങി ആഗോളവൽക്കരണവും, ഭൂരിപക്ഷ വർഗീയതയും സാമ്രാജ്യത്വ കടന്നുകയറ്റവും എല്ലാം മുരളീഗോപി എഴുതി ഫലിപ്പിക്കുമ്പോൾ ഒരു പക്ഷെ പ്രേക്ഷൻ തന്നെ അന്തം വിടും. ഇതായിരുന്നില്ലല്ലോ മുരളി ഗോപി. സംഘപരിവാർ മുന്നോട്ടുവെക്കുന്ന ഭൂരിപക്ഷ വർഗീയത എന്ന ചെന്നായയെ തൊലിയൂരിഞ്ഞു കാണിക്കുമ്പോൾ അത് പ്രേക്ഷകന് രസിക്കുന്ന വിധത്തിൽ കൂടിയാക്കുവാൻ സംവിധായകൻ രതീഷ് അമ്പാട്ടിന് കഴിയുന്നുണ്ട്. കഥക്കുള്ളിൽ ഒളിപ്പിച്ച രാഷ്ട്രീയത്തെ തിർച്ചറിയുന്നവർ അത് ആസ്വദിക്കുന്ന കാഴ്ച്ചയും തീയേറ്ററിൽ കണ്ടു. പരമേശ്വരൻ പോറ്റിയായി സൈജു കുറുപ്പും, രാംകുമാർ നായർ എന്ന കഥാപാത്രമായി വിജയ് ബാബുവും സ്ക്രീനിൽ തിളങ്ങി നിൽക്കുന്നു. അബ്ദുള്ള മരക്കാർ എന്ന കഥാപാത്രം സമീപകാലത്ത് പൃഥ്വിരാജ് ചെയ്ത കരുത്തുറ്റ ഒന്നാണ്. സിദ്ധിഖ് അവതരിപ്പിച്ച ബഷീർ മരക്കാർ എന്ന കഥാപാത്രവും പ്രേക്ഷകന്റെ കൂടെ പോരും. അക്കാഡിയ സാകേത് എന്ന ഹോട്ടലും അത് അവിടെ ഉയർന്നു വന്ന സാഹചര്യവും 90കളിലെ രാഷ്രീയത്തെ ഉയർത്തികാണിക്കുന്നു. രാമന്റെ മൈഥിലിയായി വന്ന ഇഷ തൽവാർ ഇന്നിന്റെ പ്രതിനിധിയാണ്. തന്റെ കഥാപാത്രം ആവശ്യപ്പെടുന്ന കൈയ്യടക്കം ഉടനീളം കാഴ്ചവെച്ച ഇഷയുടെ വേഷം പ്രത്യേക പ്രശംസ അർഹിക്കുന്നു. ഹന്ന റെജിയും ഇന്ദ്രജിത്തും ശ്രീകാന്ത് മുരളിയും തങ്ങളുടെ വേഷം മോശമാക്കിയില്ല. ![](https://cdn.boolokam.com/articles/2022/08/fwr2rr-1.jpg)കമ്മാരസംഭവത്തിന് ശേഷം രതീഷ് അമ്പാട്ട് സംവിധാനം ചെയ്യുന്ന ഈ ചിത്രം തിരക്കഥ ആവശ്യപ്പെടുന്ന ഒതുക്കവും മുറുക്കവും നമ്മൾക്ക് നൽകുന്നു. ഒടിടി സിനിമയായി നിർമ്മിച്ച ചിത്രം തീയേറ്ററിലും പ്രേക്ഷകനെ ത്രസിപ്പിക്കുന്നുണ്ട്. ഒരുപക്ഷേ ചിത്രം നേരിടാൻ പോകുന്ന ഏറ്റവും വലിയ വെല്ലുവിളി എന്നത് എല്ലാത്തരം പ്രേക്ഷകരെയും ഇത് രസിപ്പിക്കുന്നില്ല എന്നതാണ്. ഒരേ സമയം സിനിമ നിങ്ങളെ കഥാപരിസരത്ത്‌ നിർത്തുകയും ചിന്തകളെ സഞ്ചരിക്കാൻ വിടുന്നുമുണ്ട്. ഇത് എല്ലാവർക്കും ഇഷ്ടമാകണം എന്നില്ല. എന്നാൽ ഒരൊറ്റ നിമിഷവും സ്ക്രീനിൽ നിന്നും മാറാതെ നമ്മളെ രതീഷ് അമ്പാട്ട് പിടിച്ചിരുത്തുന്നുമുണ്ട്. സുനിൽ കെ എസ്സിന്റെ സിനിമാട്ടോഗ്രാഫിയും ഗോപി സുന്ദറിന്റെ പശ്ചാത്തല സംഗീതവും സിനിമ മറ്റൊരു തലത്തിലേക്ക് എത്തിക്കുന്നുണ്ട്.