---
author: Beaumaris
categories:
- Entertainment
comment_count: 0
date: 2023-05-01 11:13:02
draft: false
image: https://cdn.boolokam.com/articles/2023/05/ssss.jpg
like_count: 75150
share_count: 12093
tags:
- Aashiq Abu
- actor tovino thomas
- neelavelicham
title: വിൻസന്റ് എന്ന ലെജൻഡറി സംവിധായകന്റെ വിഷ്വലുകളുടെ അടുത്ത് നിൽക്കാൻ, പരമാവധി പരിശ്രമം
  നടത്തിയിട്ടും ആഷിക്ക് അബുവിന് കഴിഞ്ഞിട്ടില്ല
view_count: 1458224
---

**എഴുതിയത് > Vani Jayate ** **കടപ്പാട് > UpRight International Cinema ** സാർവ്വലൗകീകവും കാലാതീതിയുമായ പ്രമേയങ്ങൾ ഒരു കൈക്കുടന്നയിൽ ഒതുങ്ങാവുന്നതേ ഉള്ളൂ. പിന്നെ അവയെ വ്യത്യസ്തമായ തലമുറകൾക്കും സമൂഹങ്ങൾക്കും സ്വീകാര്യമാക്കുന്നത് അവയുടെ പരിചരണമാണ്. ഒരു കാലഘട്ടത്തിന്റെ ക്ലാസിക്കിൽ കൈവെയ്ക്കുമ്പോൾ ആദ്യം ചിന്തേക്കേണ്ടത് അതിൽ പരിചരണത്തിൽ ഏതൊക്കെ വ്യത്യസ്‌തകൾ നൽകാനുള്ള സാധ്യതകൾ ഉണ്ട് എന്നതാണ്. ഭാർഗവി നിലയത്തിൽ അത്തരമൊന്നില്ല. ആ ഒരു കാലഘട്ടത്തിന്റെ പ്രത്യേക അഭിരുചികൾക്ക് വഴങ്ങുന്ന രീതിയിൽ പ്രണയം, ഹൊറർ എന്ന രണ്ടു യോണറുകൾ അതീവ ലളിതമായി, എന്നാൽ അതിമനോഹരമായി സംയോജിപ്പിച്ചുകൊണ്ട്, അക്കാലത്തെ യുവത്വവുമായി കണക്റ്റ് ചെയ്യാൻ കഴിഞ്ഞതാണ് അതിന്റെ വിജയം. ഹൃദ്യവും സുമധുരവുമായ സംഗീതവും, കറുപ്പിലും വെളുപ്പിലും അന്നേവരെ കണ്ടിട്ടില്ലാത്ത വിധത്തിൽ നിഴലും വെളിച്ചവും ചേർത്ത ദൃശ്യവിന്യാസവും, ആ ഒരു കാലഘട്ടത്തിന്റെ ആസ്വാദന സംസ്കാരത്തെ ഏതാനും അംഗുലങ്ങൾ മുന്നോട്ട് നീക്കുന്ന തലത്തിലുള്ളതായിരുന്നു. എന്നാൽ കാലചക്രം കറങ്ങി 2023ൽ എത്തിച്ചേരുമ്പോൾ മനുഷ്യനും സമൂഹവും വല്ലാതെ മാറിയിട്ടുണ്ട്. ഓട്ടപ്പാച്ചിലിനിടയ്ക്ക് ഒന്ന് തിരഞ്ഞു നോക്കാൻ പോലും സമയം കാണാത്ത സമൂഹത്തിന്, വികാരതീവ്രവും പ്രണയസുരഭിലവുമായ ആ കാലഘട്ടത്തിന്റെ മന്ദതാളം എത്രമാത്രം ആസ്വദിക്കാനുള്ള ക്ഷമയും സാവകാശവും ഉണ്ടായിരിക്കുമോ എന്നത് ഒന്നിരുത്തി ചിന്തിക്കേണ്ട വസ്തുതയാണ്. നീലവെളിച്ചത്തിൽ മികവുറ്റ ഘടകങ്ങൾ പലതുമുണ്ട്. ടോവിനോ.. വ്യക്തിപരമായി ഇഷ്ടമുള്ള ഒരു നടനാണ്. അതുകൊണ്ട് തന്നെ തന്റെ തഴക്കങ്ങൾക്കപ്പുറമുള്ള വേഷങ്ങൾ എടുത്തണിഞ്ഞു കാണുമ്പോൾ അനല്പമായ കൗതുകവും ആഹ്ലാദവും ഉണ്ട്. അതദ്ദേഹം ഒതുക്കത്തോടെ കൈകാര്യം ചെയ്തിട്ടുണ്ട്. ശരീരഭാഷയിൽ ഒരിടത്തും തല്ലുമാലയിലും മിന്നൽ മുരളിയും ഒക്കെ പരിചിതനായ ടോവിനോ, വൈക്കം മുഹമ്മദ്ദ് ബഷീർ ആയി മാറുമ്പോൾ കയറി വരാതെ നോക്കിയിട്ടുണ്ട്. ആ കഥാപാത്രം ആവശ്യപ്പെടുന്ന പക്വതയും നിയന്ത്രണവും ടോവിനോ കാട്ടിയിട്ടുണ്ട്. ആഷിക് അബുവിന് തോന്നിയ ഏറ്റവും നല്ല തീരുമാനമാണ്, അനൗൺസ് ചെയ്യുമ്പോളുള്ള കാസ്റ്റിൽ (പൃഥ്വിരാജ്, ആസിഫ് അലി, കുഞ്ചാക്കോ ബോബൻ എന്നൊക്കെയുള്ള പേരുകൾ ആണ് ആദ്യം കേട്ടിരുന്നത്) മാറ്റം വരുത്തിയത്. എന്നാൽ റോഷൻ ആ ഒരു കഥാപാത്രത്തിന് ആവശ്യമായ ഒരു പ്രണയാതുരമായ ഒരു ചെറുപ്പക്കാരന്റെ രൂപഭാവങ്ങൾ ചേർത്തു വെയ്ക്കാൻ ബുദ്ധിമുട്ടുന്ന പോലെ തോന്നി. ഇയ്യിടെയായി പല വേഷപ്പകർച്ചകളിൽ എടുത്തണിഞ്ഞ ഒരു 'വിക്കഡ്‌ സ്‌മൈൽ' ആണ് റോഷന്റെ അധരങ്ങളിൽ. ഒരേ രീതിയിലുള്ള പല വേഷങ്ങളും തുടർച്ചയായി അഭിനയിക്കുമ്പോൾ ആവേശിക്കുന്ന ഒരു നെഗറ്റിവ് വൈബ്‌സ് കണ്ണിലും ചിരിയിലും മാഞ്ഞു പോവാതെ കിടക്കുന്നത് ഒരു പരിമിതിയായി. ![](https://cdn.boolokam.com/articles/2023/05/ssss.jpg)ടെക്ക്‌നീഷ്യന്മാരുടെ കാര്യത്തിൽ മലയാള സിനിമയുടെ സമ്പന്നത എടുത്ത് പറയേണ്ട ഒരു കാര്യമാണ്. ഗിരീഷ് ഗംഗാധരൻ ഒക്കെ ബജറ്റിന്റെ പരിമിതികൾ ഇല്ലായിരുന്നെങ്കിൽ, ലോക സിനിമയിലെത്തന്നെ മുൻനിരയോട് കിട നിന്നേനെ എന്ന് നിസ്സംശയം പറയാം. ആർട്ട് ഡയറക്ഷനും, സൗണ്ട് റെക്കോർഡിങ്ങും, ഒരു കാലഘട്ടത്തിന്റെ ഫ്ലേവർ ഒട്ടും ചോർന്ന് പോവാതെ പ്രേക്ഷകർക്ക് പകരുന്നതിൽ സംവിധായകനെ ഒട്ടൊന്നുമല്ല സഹായിച്ചിട്ടുള്ളത്. ഓരോ എലെമെന്റ്സും അതി സൂക്ഷ്‌മമായി തന്നെയാണ് കൂട്ടിച്ചേർത്തിരിക്കുന്നത്. റെക്സ് വിജയനും ബിജിപാലും ചേർന്ന് റീ ഓർക്കസ്‌ട്രേഷൻ ചെയ്ത പാട്ടുകളിൽ "താമസമെന്തേ വരുവാൻ.." ഒഴിച്ചുള്ള മൂന്ന് പാട്ടുകളും മോശമായിട്ടില്ല എന്നെ പറയാൻ കഴിയൂ. താമസമെന്തേ.. എന്നത് ആടുതോമയുടെ റെയ്ബാൻ ഗ്ളാസ് ആയിരുന്നു. അതിൽ കൈവെച്ചത് മണ്ടത്തരവും. സംഭാഷണത്തിൽ മറ്റു ബഷീർ സൃഷ്ടികളിലെ റെഫറന്സുകൾ കൂട്ടിച്ചേർത്ത് വെച്ചത് ഇഷ്ടപ്പെട്ടു. 'ഏകാന്തതയുടെ അപാരതീരം ..' കാമുകറയുടെ ശബ്ദ ഗാംഭീര്യത്തിൽ നിന്നും മാറി ഷാബാസ് അമന്റെ സ്വരത്തിൽ കേൾക്കുമ്പോൾ വേറൊരു ഫീൽ ആണ്. കുറേക്കൂടി ശോകം വഴിയുന്ന രീതിയിലാണ് ഷാബാസ് അമൻ അത് പാടിയിരിക്കുന്നത്. ![](https://cdn.boolokam.com/articles/2023/05/ukuu-1024x576.jpg)ഷീലു അബ്രഹാമിനെയും നിമിഷ സജയനെയും കുറിച്ച് പറയുമ്പോൾ മാടമ്പിള്ളിയിലെ 'യഥാർത്ഥ യക്ഷി' ഒരു പക്ഷെ അധികമൊന്നും ശ്രദ്ധയിൽ പെടാതെ പോവുകയായിരുന്നിരിക്കണം. ഇവിടെ ഓരോ രംഗങ്ങളിലും കൃത്രിമത്വത്തിന്റെ അതിപ്രസരം മൂലം റീമ പരമാവധി വെറുപ്പിച്ചിട്ടുണ്ട്. ഏഷ്യാനെറ്റിലെ ഡാൻസ് റിയാലിറ്റി ഷോയിലൂടെയാണ് റീമ ലൈംലൈറ്റിൽ എത്തിയിരിക്കുന്നത്. അതുകൊണ്ട് തന്നെ നല്ലൊരു നർത്തകിയാണവർ എന്ന് തെളിയിച്ചതാണ്. ഇവിടെ ആ ഒരു കഴിവ് വീണ്ടും തെളിയിക്കാനുള്ള അവസരം ആഷിക്ക് അബു നൽകിയിട്ടുണ്ട്. അതെ സമയം നാച്ചുറൽ ആയി എക്സ്പ്രഷൻസ് കൊണ്ടുവരാൻ കഴിയാത്ത അവരുടെ പരിമിതികൾ ഒളിപ്പിക്കാൻ കഴിഞ്ഞിട്ടുമില്ല. ഷൈൻ ടോം ചാക്കോ, വേഷം എത്തുമായിക്കൊള്ളട്ടെ കറിയിൽ വേവാതെ കിടക്കുന്ന ചേനക്കഷണം പോലെ ഷൈൻ ടോം ചാക്കോ തന്നെയായി നിന്നിട്ടുണ്ട്. ![](https://cdn.boolokam.com/articles/2023/05/gg.1.2113401.jpg)ഇറങ്ങുന്ന കാലഘട്ടത്തിലെ പുതുമയായിരുന്ന പലതും, അതിനുശേഷം ഒരുപാട് ആവർത്തിക്കപ്പെട്ടതായത് കൊണ്ട് ഇന്നത്തെ പ്രേക്ഷകരെ അതിനൊട്ടും സ്വാധീനിക്കാൻ കഴിയില്ല. ആമ്പിയൻസും, മെലോഡ്രാമയുമടക്കമുള്ള കാര്യങ്ങൾ അവിഭാജ്യഘടകങ്ങൾ ആയത് കൊണ്ട് അവ നൽകുന്ന ആവർത്തനവിരസത ഒഴിവാക്കാനാവില്ല. ഇന്നത്തെ അപ്ഡേറ്റഡ് ആയ സാങ്കേതിക വികാസത്തിന്റെ സാധ്യതകൾ കൊണ്ട് ഹൊറർ ഴോണറിൽ പെട്ട സിനിമകളിൽ കൂടുതൽ തികവോടെ കൊണ്ടുവരാൻ കഴിയുന്ന പല ഘടകങ്ങൾക്കും സ്ഥാനമുള്ള ഒരു പ്രമേയമല്ല ഭാർഗവി നിലയത്തിന്റേത്. നിഴലും വെളിച്ചവും ഇടകലർത്തി സൃഷ്ടിക്കപ്പെട്ട ഒരു ആമ്പിയൻസിലൂടെ ഹൊറർ ഫീൽ കൊണ്ടുവരുന്ന ഒരു ശൈലിയായിരുന്നു വിൻസെന്റ് മാഷിന്റേത്. അന്നത്തെ സാങ്കേതിക പരിമിതികൾക്കുള്ളിൽ നിന്നുകൊണ്ട് വിൻസന്റ് എന്ന ലെജൻഡറി സംവിധായകൻ ചെയ്തുവെച്ച വിഷ്വലുകളുടെ ഒരു ഉള്ളിൽ തറയ്ക്കുന്ന സ്മരണയുടെ അടുത്ത് നിൽക്കാൻ, പരമാവധി പരിശ്രമം നടത്തിയിട്ടും ആഷിക്ക് അബുവിന് കഴിഞ്ഞിട്ടില്ല എന്ന് തന്നെ പറയണം (താരതമ്യം ഒഴിവാക്കാൻ കഴിയില്ല). അതെ സമയം ആ താരതമ്യം മാറ്റിവെച്ചാൽ കണ്ടിരിക്കാവുന്ന ഒരു സിനിമയുമാണ് നീലവെളിച്ചം.