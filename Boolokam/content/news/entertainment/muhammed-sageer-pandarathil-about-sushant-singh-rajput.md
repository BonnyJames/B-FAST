---
author: Beaumaris
categories:
- Entertainment
comment_count: 0
date: 2023-06-14 06:51:30
draft: false
image: ''
like_count: 114439
share_count: 7748
tags:
- Featured
- sushant singh rajput
title: ഇന്ന് ബോളിവുഡ് താരം സുശാന്ത് സിംഗ് രാജ്പുതിന്റെ ഓർമദിനം
view_count: 1472368
---

**ഇന്ന് ബോളിവുഡ് താരം സുശാന്ത് സിംഗ് രാജ്പുതിന്റെ ഓർമദിനം** **Muhammed Sageer Pandarathil** ബീഹാർ സ്റ്റേറ്റ് ഹാൻഡ്‌ലൂം കോർപ്പറേഷനിൽ ടെക്‌നിക്കൽ ഓഫീസറായിരുന്ന കൃഷ്ണ കുമാർ സിംഗിന്റെയും ഉഷാ സിംഗിന്റെയും മകനായി 1986 ജനുവരി 21 ആം തിയതി ബീഹാറിലെ പട്നയിലാണ് ഗുൽഷൻ എന്ന വിളിപ്പേരുണ്ടായിരുന്ന സുശാന്ത് സിംഗ് രാജ്പുത് ജനിച്ചത്.അഞ്ച് സഹോദരങ്ങളിൽ ഏറ്റവും ഇളയവനായ ഗുൽഷനെ അച്ഛൻ പട്നയിലെ സെന്റ് കാരെൻസ് ഹൈസ്കൂളിൽ ചേർന്നു. എന്നാൽ 2002 ൽ അമ്മയുടെ മരണത്തെത്തുടർന്ന് അവർ കുടുംബസമേതം ഡൽഹിയിലേക്ക് താമസം മാറി. പിന്നെ കുളച്ചി ഹൻസ്‌രാജ് മോഡൽ സ്കൂളിലായിരുന്നു ഗുൽഷന്റെ ഇന്റർമീഡിയറ്റ് പഠനം. [](https://cdn.boolokam.com/articles/2023/06/dddddd-3.jpg)ആസ്‌ട്രോഫിസിക്‌സിൽ തല്പരനായിരുന്ന ഇദ്ദേഹം ഒരു ബഹിരാകാശ യാത്രികനാകാനും പിന്നീട് വ്യോമസേനാ പൈലറ്റാകാനും അദ്ദേഹം ആഗ്രഹിച്ചു. എന്നാൽ വീട്ടുകാർ അയാളെ മെക്കാനിക്കൽ എഞ്ചിനീയറിംഗ് ബിരുദം നേടുന്നതിനായി ഡൽഹി കോളേജ് ഓഫ് എഞ്ചിനീയറിംഗിലാണ് ചേർത്തത്. എഞ്ചിനീയറിംഗിൽ താൽപ്പര്യമില്ലായിരുന്ന അദ്ദേഹം എഞ്ചിനീയറിംഗ് കോഴ്‌സ് ഉപേക്ഷിച്ച് അഭിനയ മേഖലയിലേക്ക് തിരിഞ്ഞു.തുടർന്ന് ടെലിവിഷൻ സീരിയലുകളിൽ അഭിനയിക്കാൻ തുടങ്ങിയ അദ്ദേഹം 2008 ൽ സ്റ്റാർ പ്ലസിൽ സംപ്രേഷണം ചെയ്ത റൊമാന്റിക് സീരിയലായ കിസ് ദേശ് മേ ഹേ മേരാ ദിൽ, തുടർന്ന് 2009 മുതൽ 2014 വരെ സീ ടിവിയിൽ സംപ്രേഷണം ചെയ്ത പവിത്ര റിഷ്തയിൽ 2011 വരെയും അഭിനയിച്ച അദ്ദേഹം 2013 ൽ അഭിഷേക് കപൂർ സംവിധാനം ചെയ്ത കൈ പോ ചെ എന്ന ചിത്രത്തിലൂടെ ചലച്ചിത്രലോകത്തുമെത്തി. എന്നാൽ 2014 ൽ പവിത്ര റിഷ്ടയുടെ അവസാന എപ്പിസോഡിൽ അദ്ദേഹം വീണ്ടും വരികയുണ്ടായി. 2013 ൽ തന്നെ ശുദ്ധ് ദേശി റൊമാൻസ് എന്ന സിനിമയിലും 2015 ൽ ഡിറ്റക്ടീവ് ബ്യോംകേഷ് ബക്ഷി എന്ന ചിത്രത്തിലും അഭിനയിച്ച അദ്ദേഹം രാബ്ത (2017), സോഞ്ചിരിയ (2019), ഡ്രൈവ് (2019), പികെ (2014) എന്ന ചിത്രങ്ങളിലും അഭിനയിച്ചു. മഹേന്ദ്ര സിംഗ് ധോണിയുടെ സ്‌പോർട്‌സ് ബയോപിക്കായ എം എസ് ധോണിയിലെ അഭിനയത്തിന്, മികച്ച നടനുള്ള ഫിലിംഫെയർ അവാർഡ് നോമിനേഷൻ ലഭിക്കുകയും മെൽബണിലെ ഇന്ത്യൻ ഫിലിം ഫെസ്റ്റിവലിൽ ആ ചിത്രത്തിലെ അഭിനയത്തിന് മികച്ച നാടനായി തിരഞ്ഞെടുക്കപ്പെട്ടു അദ്ദേഹം. അഭിനയത്തിന് പുറമേ, ഫ്രണ്ട് ഇന്ത്യ ഫോർ വേൾഡ് ഫൗണ്ടേഷൻ എന്ന നോൺ-പ്രോഫിറ്റ് ഓർഗനൈസേഷന്റെ സ്ഥാപകൻ കൂടിയായ അദ്ദേഹം 2018 ൽ കേരളത്തിലുണ്ടായ വെള്ളപ്പൊക്കത്തിന്റെ ദുരിതാശ്വാസ നിധിയിലേക്ക് ഒരു കോടി സംഭാവന നൽകുകയുണ്ടായി.2020 ജൂൺ 14 ആം തിയതി മുംബൈയിലുള്ള വീട്ടില്‍ തന്റെ 34 ആം വയസ്സിൽ ആത്മഹത്യ ചെയ്ത ഇദ്ദേഹത്തിന്റെ അവസാന ചിത്രമായ ദിൽ ബെചര 2020 ൽ മരണാനന്തരം ഹോട്ട്‌സ്റ്റാറിൽ റിലീസ് ചെയ്യുകയുണ്ടായി.