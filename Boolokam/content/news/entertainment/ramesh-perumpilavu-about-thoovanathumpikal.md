---
author: Beaumaris
categories:
- Entertainment
comment_count: 0
date: 2022-07-31 08:52:40
draft: false
image: https://cdn.boolokam.com/articles/2022/07/wfr3rr.jpg
like_count: 25258
share_count: 6243
tags:
- mohanlal
- padmarajan
- Ramesh Perumpilavu
- sumalatha
- Thoovanathumbikal
title: 35 കൊല്ലം മുൻപ് തൂവാനത്തുമ്പികൾ തിയേറ്ററിൽ കണ്ടതിന്റെ ഓർമ
view_count: 1096203
---

**രമേഷ് പെരുമ്പിലാവ്** ഞങ്ങളുടെ പതിവ് സംഘം തിരുവോണത്തിന് സദ്യയുണ്ട്, സിനിമ കാണാന്‍ കോപ്പുകൂട്ടി. രാധ, ഗോപാലന്‍, പൊന്നുട്ടന്‍, അശോകന്‍, മാമതു, ദാസേട്ടന്‍ എന്നിവരൊക്കെ കൂട്ടത്തിലുണ്ട്. വയറ് നിറയെ ഒാണമാണ്. മൂക്കുമുട്ടെയെന്നും പറയാം. ഒാണത്തിന് സിനിമ കാണാന്‍ വളരെ മുമ്പേ പദ്ധതി ഇട്ടതാണ്. സാധാരണ ഞങ്ങളുടെ സിനിമ കാണല്‍ പെരുമ്പിലാവ് സൈനയിലാണ്. ഓണമോ വിഷുവോ വന്നാലത് കുന്നംകുളം വരെയെത്തും. കഴിഞ്ഞ ഓണക്കാലത്ത് രാജാവിന്റെ മകന്‍ കുന്നംകുളത്ത് പോയി കണ്ടതില്‍ പിന്നെയാണ് ഈ കുന്നംകുളം സിനിമാ കാഴ്ചകള്‍ കലശലായി ഉള്ളില്‍ കയറിക്കൂടിയത്. ഇക്കുറിയും രാജാവിന്റെ മകന്റെ ടീം തന്നെയാണ് ഓണത്തിന് കുന്നംകുളം താവൂസില്‍. മോഹന്‍ലാല്‍, രതീഷ്, അംബിക, സുരേഷ് ഗോപി, തമ്പി കണ്ണന്താനം ഒരുക്കുന്ന സൂപ്പര്‍ ഹിറ്റ് മൂവിയാണ് വഴിയോരക്കാഴ്ചകള്‍. 'ആന്റണി ഐസക്ക് എന്ന പട്ടാളക്കാരന്‍ രാഘവനാകുന്ന കഥയെന്നൊക്കെയാണ് സിനിമയുടെ പരസ്യവാചകം.' ത്രില്ലര്‍ മൂവിയാണ്. രാജാവിന്റെ മകനുണ്ടാക്കിയ ഓളങ്ങളില്‍... "കുറ്റബോധം തോന്നിത്തുടങ്ങിയാല്‍ പിന്നെ ചെയ്യുന്നതെല്ലാം യാന്ത്രികമായിരിക്കും" "മെല്ലെ ഇടിക്കടാ ഇതൊടിഞ്ഞു പോയാല്‍ നിനക്ക് നഷ്ടമൊന്നുമില്ലാ"യെന്നൊക്കെ ഡയലോഗ് പറഞ്ഞു നടക്കുന്ന കാലമാണ്. രണ്ടേ മുക്കാലിന്റെ മാറ്റിനി കാണാന്‍ പന്ത്രണ്ടിനേ തിയ്യറ്റിലെത്തിയെങ്കിലും. അടിയും പിടിയും പോലീസും ബഹളവും കാരണം താവൂസിന് വെളിയില്‍ റോഡില്‍ നിന്നു മൂന്ന് മണിവരെ. മാറ്റിനി തുടങ്ങിയിട്ടും നാല് സിനിമയ്ക്കുള്ള പുരുഷാരം പുറത്തുണ്ട്. 'ബഹളത്തിനുള്ളിലൂടെ നാലുമണിയാടെ തിയ്യറ്റിലെ തുരങ്കംപോലുള്ള ഒറ്റയാള്‍ വഴിയില്‍ കയറിക്കൂടി ഞങ്ങളൊക്കെ ഒരുവിധം. ചിലരുടെ ചെരുപ്പിന്റെ വാറ് ഊരിപ്പോയി, മറ്റു ചിലരുടെ ഓണക്കോടിയുടെ ബട്ടണ്‍പൊട്ടി, കയ്യും കാലുമൊക്കെ തരങ്കത്തില്‍ ഉരഞ്ഞ് നാശകോശമായി ഇനിയും ചിലരുടെ. എങ്കിലും ക്യൂവില്‍ എത്തിപ്പട്ടതാണ് ഏവരുടേയും സന്തോഷം. ആറേ നാല്പത്തിയഞ്ചിനുള്ള ടിക്കറ്റ് കിട്ടി. സീറ്റുകിട്ടാനുള്ള അടിയായി അടുത്തത്. എല്ലാവരും ഒന്നിച്ചൊരു ബഞ്ചില്‍ ഇരുപ്പുറപ്പിച്ചു. രാജാവിന്റെ മകനുണ്ടാക്കിയ ഇമ്പമൊന്നും വഴിയോരക്കാഴ്ചകള്‍ക്കുണ്ടായിരുന്നില്ല. ഇഴഞ്ഞ് നീങ്ങുന്നൊരു സിനിമ. പഴയപടത്തിന്റെ ചേരുവകളൊക്കെ അതേ ആളുകളാല്‍ ആവര്‍ത്തിക്കുന്ന പടം. എങ്കിലും അന്നത്തെ പ്രായത്തില്‍ കണ്ട് രസം കൊള്ളുന്ന സിനിമ. പോരത്തതിന് മോഹന്‍ലാലും. സിനിമ കണ്ടു രസിച്ചുപോന്നു അത്രതന്നെ. കുന്നംകുളത്ത് നിന്നും പെരുമ്പിലാവില്‍ ബസ്സിറങ്ങി. സൈനയില്‍ 'ഒരു മിന്നാമിനുങ്ങിന്റെ നുറുങ്ങുവെട്ട'മാണ് ഒാണപ്പടം. നാളെയത് കാണണമെന്ന് പറഞ്ഞ് കോളനി വഴി വീട്ടിലേക്ക് നടന്നു ഞങ്ങള്‍. അവാര്‍ഡ് പടമാണെന്ന് തോന്നുന്നു, നെടുമുടിയും ശാരദയുമൊക്കെയാണ്. കണ്ണീര്‍പ്പടമാവും എന്നൊക്കെ അഭിപ്രായങ്ങള്‍ പൊന്തി വന്നു. കോളനിയില്‍ നിന്നും പുത്തന്‍കുളം വഴിയിലേക്ക് തിരിഞ്ഞ് കുറച്ച് മുന്നോട്ട് അഞ്ചമ്പലമെത്തിയപ്പോള്‍ ഒരു ജീപ്പ് ഞങ്ങളെ കണ്ട് ബ്രൈക്കിട്ടു. കേറടായെന്നും പറഞ്ഞ് ഡ്രൈവര്‍ സീറ്റില്‍ വല്യമ്മോടത്തെ രവിയേട്ടന്‍ കിളിയുടെ സീറ്റില്‍ സുകുവേട്ടന്‍, പിന്നെ ജീപ്പ് നിറയെ വീട്ടുകാരാണ്. ഏടത്തിമാരും ചേച്ചിമാരും അമ്മായിടോടത്തെ വിജയേട്ടനുമുണ്ട്. ഞങ്ങളെല്ലാം ജീപ്പില്‍ പിടിച്ചുതൂങ്ങി. ![](https://cdn.boolokam.com/articles/2022/07/wfr3rr.jpg)ജീപ്പുവിട്ടപ്പോള്‍ വിലാസിനിയേടത്തി പറഞ്ഞു. രമേഷു ഉള്ളിലേക്കിരുന്നോടാ. ഇവിടെസ്ഥലമുണ്ടെന്ന്. ഞാനും വേറെ രണ്ടുപേരും ജീപ്പില്‍ കയറിയിരുന്നു. സുകുവേട്ടനപ്പോള്‍ 'ഇങ്ങളൊക്കെ എവ്ടന്നായെന്ന്.' 'ഞങ്ങള് വഴിയോരക്കാഴ്ച്ചകള്‍ കാണാന്‍ കുന്നംകുളം പോയെന്ന്' ഞാന്‍ പറഞ്ഞു. നല്ല പടമാണോയെന്ന് രവിയേട്ടനപ്പോള്‍ ചോദിച്ചു. മോഹന്‍ലാല്‍ ഭ്രാന്തന്മാരെല്ലാവരും കൂടി പറഞ്ഞു ഗംഭീരപടാണ്ന്ന്. 'ഞങ്ങക്കും അതിന് കേറിയാല്‍ മതിയായിരുന്നൂന്ന'പ്പോള്‍ ലീലേടത്തി ഇച്ചിരി മുഷിച്ചിലോടെ പറഞ്ഞു. ഇങ്ങളേത് പടാ കണ്ടേന്ന് ഞാന്‍ ചോദിച്ചപ്പോള്‍ ഏടത്തിമാരൊക്കെ മുഖം വീര്‍പ്പിച്ച് മുണ്ടാണ്ടിരുന്നു. ഇതെന്ത് പറ്റിയെന്ന് ഞാനും രാധയും പൊന്നുവുമൊക്കെ അന്തംവിട്ടു. ആരും ഒന്നും പറയാതിരുന്നപ്പോള്‍ വിജയേട്ടന്‍ പറഞ്ഞു: 'അതൊരു കൊളളാത്ത പടമാടാ കുന്നംകുളം ബൈജൂല് കളിക്കണത്. എന്താപ്പതിന്റെ പേരെന്ന് ' വിജയേട്ടനും ഉരുണ്ടുകളിച്ചു. പടിഞ്ഞാറേ റോഡില്‍ അശോകനും ഗോപാലനും ഇറങ്ങിയപ്പോള്‍ ഞങ്ങളും ഇറങ്ങി. ജീപ്പ് മുന്നോട്ട് പോയപ്പോണ് അശോകന്‍ പറയുന്നത് അവര് മോഹന്‍ലാലിന്റെ തൂവാനത്തുമ്പികള്‍ കണ്ട് വര്ടാ. ബൈജൂലതാ പടം. അതൊരു പീസ് പടാന്ന് തോന്നണു. ഫാമിലിയായിട്ട് കാണാന്‍ കൊള്ളില്ലായാരിക്കുമെന്നും അശോകന്‍ കൂട്ടിച്ചേര്‍ത്തു. മോഹന്‍ലാലിന്റെ അങ്ങനത്തെ പടോന്നപ്പോള്‍ മാമതു. പിന്നേ മോഹന്‍ലാല് കേറി വന്നത് വില്ലനായിട്ട് ഇങ്ങനത്തെ പടത്തിലൊക്കെ അഭിനയിച്ചല്ലേയെന്ന് രാധ. നാളെ നമുക്കെങ്കില്‍ തൂവാനത്തുമ്പികള്‍ കാണാമെന്ന് ഞങ്ങള്‍ ശട്ടംകെട്ടി.മാര്‍ക്കറ്റില്‍ ബസ്സിറങ്ങി മൂന്നോണത്തിന്റന്ന് ഞങ്ങള്‍ മാറ്റിനി കാണാന്‍ ബൈജുവിലേക്ക് നടന്നു. കെട്ടമീനിന്റെ മണമാണ് മാര്‍ക്കറ്റിലും ബൈജുവിന്റെ പരിസരത്തും. എന്തൊക്കെയോ പ്രതീക്ഷിച്ചാണ് ഞങ്ങള്‍ തൂവാനത്തുമ്പികള്‍ കാണാന്‍ കയറുന്നത്. ഓണനാളുകളായിട്ടും വലിയ ബഹളങ്ങളൊന്നുമില്ല ബൈജുവിന്റെ പരിസരത്ത്. ![](https://cdn.boolokam.com/articles/2022/07/wffrr2.jpg)അതുവരെ കണ്ട സിനിമയല്ല ഇനി കാണാരിക്കുന്ന സിനിമയെന്ന് അപ്പോള്‍ ഞങ്ങളൊന്നും വിചാരിച്ചതേയില്ല. പക്ഷേ ഞങ്ങളുടെ സിനിമാസങ്കല്പങ്ങളെ പാടേ പൊളിച്ചെഴുതുകയായിരുന്നു ആ പടം. കഴിഞ്ഞ ദിവസം ഏടത്തിയൊക്കെ എന്തിനാണ് ഇഷ്ടക്കേട് പ്രകടിപ്പിച്ചതെന്ന് ഞങ്ങള്‍ക്കപ്പോഴാണ് മനസ്സിലായത്. അതുവരെയുണ്ടായിരുന്ന ഒരു നായക-നായിക സങ്കല്പങ്ങളെ പ്രണയത്തെയെല്ലാം തല തിരിച്ചിട്ട സിനിമയായിരുന്നുവത്.തൂവാനത്തുമ്പികള്‍ ഒരു ജയകൃഷ്ണന്‍ന്‍റെയും ക്ലാരയുടെയും രാധയുടെയും മാത്രം കഥയായിരുന്നില്ല. കാണുംതോറും തന്‍റെ പ്രണയത്തിന്‍റെ വളപൊട്ടുകള്‍ ഓരോ ആസ്വാദകനും കണ്ടെത്താന്‍ കഴിയുന്ന ഒരു കാവ്യമായിരുന്നു. ദ്വിവ്യക്തിത്വം പ്രകടിപ്പിക്കുന്ന കഥാപാത്രമാണ്, ഈ ചിത്രത്തില്‍ മോഹന്‍ലാല്‍ അവതരിപ്പിക്കുന്ന ജയകൃഷ്ണന്‍. നാട്ടിന്‍പുറത്തായിരിക്കുമ്പോള്‍, തൃശ്ശൂര്‍ ഭാഷ സംസാരിക്കുന്ന ഒരു നല്ല കര്‍ഷകനും, നഗരത്തിലായിരിക്കുമ്പോള്‍ സുഖലോലുപനുമായ ഒരു ആധുനിക യുവാവുമായിരുന്നു ജയകൃഷ്ണന്‍ . അവന്‍ പ്രണയിക്കുന്നത് രാധയെയാണ്. കാഴ്ചക്കാരന്റെയും നായകന്‍റെയും ചങ്കിലേക്ക്‌ തീക്കനല്‍ കോരിയിടുന്ന ഒരു നായികാ കഥാപാത്രമായി ക്ലാര ഇതിനിടയില്‍ കടന്നു വരുന്നു. ഒരിക്കലും മനസിലാകുവാനാകാത്തതും, തിരിച്ചു നല്‍കുവാന്‍ കഴിയാത്തതുമായ ഒരു പ്രണയത്തിന്‍റെ ബാന്ധവം പ്രേക്ഷകനും അനുഭവപ്പെടുമ്പോള്‍ ചിത്രം അവസാനിക്കുന്നു. ജയകൃഷ്ണനും ക്ലാരയും തമ്മില്‍ ഉണ്ടായിരുന്ന ബന്ധം സമൂഹത്തിനു അസന്മാര്‍ഗികതയാണ്. എന്നാല്‍, എല്ലാ പരമ്പരാഗത സങ്കല്‍പ്പങ്ങള്‍ക്കും മുകളിലായി പത്മരാജന്‍ ആ പ്രണയത്തെ അവതരിപ്പിക്കുമ്പോള്‍, ഒരു ലൈംഗീകതൊഴിലാളി എന്നതിലുപരിയായി ക്ലാര, മലയാളത്തിന് അതിനു മുന്‍പും ശേഷവും അനുഭവിക്കാന്‍ കഴിയാതെ പോയ കഥാപാത്രമായി മാറി. 35 കൊല്ലം കഴിഞ്ഞൊരു ഓണക്കാലത്തെ കാത്തിരിക്കുമ്പോഴും നമ്മുടെയൊക്കെ മനസ്സില്‍ ക്ലാരയും മഴയും ജയകൃഷ്ണനും പത്മരാജനും ഓര്‍മ്മയായി നിലനില്‍ക്കുന്നതും അതുകൊണ്ടൊക്കെത്തന്നെയാണ്.