---
author: Beaumaris
categories:
- Entertainment
comment_count: 0
date: 2022-11-09 04:21:00
draft: false
image: ''
like_count: 14063
share_count: 6469
tags:
- appan movie
- dr bettymol mathew
title: ഒരു സിനിമയും ഒരുപിടി ഓർമ്മകളും
view_count: 355385
---

**ഒരു സിനിമയും ഒരുപിടി ഓർമ്മകളും .** **ഡോ. ബെറ്റി മോൾ മാത്യു** വളരെക്കാലം കൂടിയാണ് റിലീസായ ഉടനെ ഒരു സിനിമ കണ്ടത്. അത് സോണി ലൈവ് ൽ ആയതു കൊണ്ട് നടന്നു. പരിചിതമായ പശ്ചാത്തലത്തിൽ ഉള്ള കഥ .പരിചിതരായ അഭിനേതാക്കളുമുണ്ട്.. ഇതൊക്കെയാണ് അപ്പൻ സിനിമ കാണാൻ പ്രേരണയായത്.. ബ്ലാക്ക് ഹ്യൂമർ, ക്രൂരതയുടെ പുതിയ ആഖ്യാനം ഇങ്ങനെ പല അഭിപ്രായങ്ങൾ കണ്ടിരുന്നു.. ! പക്ഷേ സിനിമ കണ്ടപ്പോ എനിക്ക് കണ്ടും കേട്ടും പരിചയമുള്ള പല അപ്പന്മാരെക്കാളും ഭേദമാണ് ഇട്ടി എന്നാണ് തോന്നിയത്. ഇട്ടി അടിമുടി നിഷേധിയാണ്.. അയാൾ നിലനിൽക്കുന്ന സദാചാര പാഠങ്ങളെയെല്ലാം വെടിയുന്നത് മറയില്ലാതെയാണ്.. അയാളുടെ വാക്കും പ്രവൃത്തിയും തമ്മിൽ ഒരു പൊരുത്തക്കേടുമില്ല..! എന്നാൽ ഉഗ്രശാസകരും പ്രതാപികളുമായ ഒട്ടുമുക്കാൽ ഇട്ടികളും കപട ഭക്തരും പകൽ മാന്യരും കൂടിയാണ് യഥാർത്ഥ ജീവിതത്തിൽ .. മന്ദബുദ്ധികൾ, അനാരോഗ്യമുള്ളവർ, എലിക്കുഞ്ഞുങ്ങളെപ്പോലെ ഭീരുക്കൾ ഒക്കെയായ ആൺമക്കളെ വിവാഹം കഴിപ്പിച്ച് മരുമക്കളെ പ്രാപിച്ച ഇട്ടിമാരുടെ കഥകൾക്ക് ഇരുപതാം നൂറ്റാണ്ടിൽ വലിയ പഞ്ഞമൊന്നും ഇല്ലായിരുന്നു.. കുടുംബ മഹിമ ചോരാതിരിക്കാനായി മാത്രം ഇതൊക്കെ വിഴുങ്ങി കാലം കഴിച്ച പെണ്ണുങ്ങളും കുറവല്ല.. ഇവരെല്ലാം ഉത്തമ വിശ്വാസികളും കൗദാശിക ജീവിതം കടുകിട തെറ്റാതെ പിൻതുടർന്നവരുമാണ് എന്നോർക്കണം.. പന്ത്രണ്ടു മക്കളുടെ പിതാവായ ഒരു അപ്പൻ തളർന്നു കിടന്നത് നേരിട്ടു കണ്ടിട്ടുണ്ട്.. ആൺ മക്കളിൽ മധ്യ സ്ഥാനീയനായ ഒരാളാണ് കുടുംബത്തിൽ കഴിയുന്നത്.. ബഡ് പാൻ ഉപയോഗിച്ചാണു മൂത്രമൊഴിക്കൽ .. തളർന്നു ചുരുണ്ടു കിടക്കുന്ന ലിംഗം ബഡ്പാനിന്റെ ഉള്ളിലേയ്ക്ക് എടുത്തു വെച്ചു വേണം ഒഴിപ്പിക്കാൻ .. അത് മകന്റെ ഭാര്യ തന്നെ ചെയ്യണമെന്നത് ആ അപ്പന്റെ നിർബ്ബന്ധമായിരുന്നു.. സ്വന്തം ഭാര്യയോ മകനോ ചെന്നാൽ അവരെ ആട്ടിയോടിക്കാനും 'അവളെ വിളി 'എന്ന് ആക്രോശിക്കാനും ആ കിടപ്പിലും അപ്പാപ്പനു മടിയുണ്ടായിരുന്നില്ല.. ഇതിലൂടെ ചേടത്തിയും മകനും മരുമകളും അനുഭവിച്ച ഹൃദയ വ്യഥകൾ എത്രമാത്രമെന്നു ആർക്കും പറയാനാവില്ല.. മരുമകളുമായി അഗമ്യഗമനമൊന്നും സാധിച്ചില്ലെങ്കിലും ഒരു മനസ്സുഖം അങ്ങേർ ഈ വിധം നേടിയിരുന്നു... ! പാവം മരുമകൾക്ക് സ്വർഗ്ഗം വാഗ്ദാനം ചെയ്യാൻ ഇടവക വികാരിയും ഉണ്ടായിരുന്നു.. ! ഇങ്ങനെ ഭൂമിയിലെ അപമാനവും നരകവുമാണല്ലോ പെണ്ണുങ്ങൾക്ക് സ്വർഗ്ഗത്തിലേയ്ക്കുള്ള ഏക വഴി.. സിനിമയിലേയ്ക്ക് വരാം.. വളരെ സ്വാഭാവികമായി കഥ വികസിക്കയാണ്.. അസ്വാഭാവികമായി തോന്നിയത് ഒരു കൂടോത്രത്തിന്റെ കഥ കിട്ടിയിട്ടും ഞൂഞ്ഞിനെ ഉപദേശിക്കാതെ സ്ഥലം വിട്ട വികാരി മാത്രമാണ്.. സാധാരണ ഗതിയിൽ അമ്മയും മകനും മരുമോളും എന്തിന് വീട്ടിലെ പട്ടി വരെ അതിന്റെ പേരിൽ പറഞ്ഞു കുമ്പസാരിച്ച് പ്രായശ്ചിത്തം ചെയ്യണമെന്നു നിർദ്ദേശിച്ചും ശാസിച്ചും അവരെ ഒരു വഴിക്കാക്കിയേ വികാരി പിരിയാനിടയുള്ളൂ..! അതിപരിചിതരായ അനിൽ കെ ശിവറാമും ജി.കെ പന്നാംകുഴിയും അഭിനയ മികവു കൊണ്ട് ഏറെ സന്തോഷം നല്കി. എല്ലാ നടീ നടന്മാരും മികച്ച പ്രകടനമാണു നടത്തിയിട്ടുള്ളത്.. ! പക്ഷേ അവസാന നിമിഷം വരെ കൊള്ളരുതായ്ക മാത്രം പറഞ്ഞ ആരെയും സ്നേഹിക്കാത്ത ഇട്ടിയെ അന്ത്യയാത്രയ്ക്ക് ഒരുക്കിയിട്ട് ഞ്ഞൂഞ്ഞ് എന്തിനാണു നെറ്റിയിൽ ചുംബിച്ചത്? സംവിധായകൻ അങ്ങനെ അയാളെ ആദർശവല്ക്കരിക്കേണ്ടിയിരുന്നോ? ഒരുക്കിയിട്ട് മുഖത്തു നോക്കി അയാൾ ഒന്ന് ആട്ടിയിരുന്നെങ്കിൽ മരണത്തിലും ഒഴിഞ്ഞു പോകാത്ത പാരമ്പര്യത്തിൽ നിന്നും വിടുതി നേടാനുള്ള ഒരു ദുർബ്ബലമായ ആഭിചാരമായി അതു മാറിയേനേ.. സിനിമയുടെ പിത്റു കേന്ദ്രിത പ്രത്യയശാസ്ത്രം തകർന്നു ടകയും ചെയ്തേനേ..! അധികാരം പ്രയോഗിക്കുന്നവരോടും ക്രൂരരോടും മലയാളി പുലർത്തുന്ന ആരാധനയുടെ കളരികൾ യഥാർത്ഥത്തിൽ പ്രതാപികളയ അപ്പന്മാർ വാണ കുടുംബങ്ങൾ തന്നെയാണ്.. ആ മനോഭാവത്തിൽ നിന്നും മുക്തമല്ല അപ്പൻ സിനിമയും.