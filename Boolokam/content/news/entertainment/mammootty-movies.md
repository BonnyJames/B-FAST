---
author: Beaumaris
categories:
- Entertainment
comment_count: 0
date: 2022-09-07 17:46:34
draft: false
image: https://cdn.boolokam.com/articles/2022/09/t4tt-1-1.webp
like_count: 60146
share_count: 61913
tags:
- mammootty
title: മമ്മൂട്ടി എന്ന ചരിത്ര ശരീരം
view_count: 2149135
---

**✍️ആഷിഖ് പടിക്കൽ** ''മറ്റു ഭാഷകളിലേക്ക് കടം കൊടുത്താലും മലയാളി തിരിച്ചുവാങ്ങി സൂക്ഷിക്കുന്ന കെടാവിളക്കാണ് മമ്മൂട്ടി'' -എം ടി വാസുദേവൻ നായർ ചരിത്രം അറിയാനും കേള്‍ക്കാനും ഏറെ ഇഷ്ടമുള്ളവരാണ് നമ്മള്‍.ചരിത്ര പുസ്തകങ്ങളേക്കാള്‍ കൂടുതലായി ചരിത്ര സിനിമകളെ സ്വീകരിച്ചവരാണ് മലയാളികള്‍.ചരിത്ര-പുരാണ-രാഷ്ട്രീയ സിനിമകളിലെ നായക സങ്കല്‍പങ്ങളില്‍ എന്നും ഉയര്‍ന്നു കേള്‍ക്കുന്ന പേരാണ് മലയാളത്തിന്‍റെ മഹാനടന്‍ മമ്മൂട്ടിയുടേത്. തന്‍റെ ശരീര വഴക്കങ്ങളിലൂടെ, ഭാവപകര്‍ച്ചകളിലൂടെ, ശബ്ദ ഗാംഭീര്യത്തിലൂടെ തലമുറകളെ പ്രചോദിപ്പിക്കുന്ന മമ്മൂട്ടിയെ തേടി ചരിത്ര കഥാപാത്രങ്ങളുമായി ഭാഷാന്തരങ്ങള്‍ കടന്ന് പല സംവിധായകരും എത്തിയിട്ടുണ്ട്. മമ്മൂട്ടി എന്ന നടന വിസ്മയം എഴുപതുകളിലൂടെ കടന്നുപോകുമ്പോൾ അദ്ദേഹം അവതരിപ്പിച്ച ഏഴ് ചരിത്ര-പുരാണ-രാഷ്ട്രീയ കഥാപാത്രങ്ങളിലൂടെ ഒരു സഞ്ചാരം. **1.ചന്തു** 1960 മുതല്‍ 2020 വരെയുള്ള 60 വര്‍ഷത്തിനിടയില്‍ വടക്കന്‍ പാട്ടിനെ അടിസ്ഥാനമാക്കി 1961ല്‍ പുറത്തിറങ്ങിയ ഉണ്ണിയാര്‍ച്ച മുതല്‍ 2017 ലെ വീരം വരെ 17 സിനിമകള്‍ മലയാളത്തില്‍ വന്നിട്ടുണ്ട്. 1989ല്‍ എം.ടി -ഹരിഹരന്‍ കൂട്ടുകെട്ടില്‍ പുറത്തിറങ്ങിയ 'ഒരു വടക്കന്‍ വീരഗാഥ'യും അതിലെ നായകനായ ചന്തുചേകവരുമാണ് വടക്കന്‍ പാട്ടെന്നു കേള്‍ക്കുമ്പോള്‍ നമ്മുടെ മനസ്സിലേക്ക് ആദ്യമായി ഓടിയെത്തുന്നത്.ചന്തുവിന്‍റെ പരിപ്രേക്ഷ്യത്തിലൂടെ കഥ പറഞ്ഞ എം.ടി വടക്കന്‍ പാട്ടിനെ പൊളിച്ചെഴുതി. പാണന്മാര്‍ പാടിയ ചതിയന്‍ ചന്തുവിനേക്കാള്‍ മലയാളിക്കറിയുന്നതും ഇഷ്ടപ്പെടുന്നതും എം.ടിയുടെ ചന്തുവിനേയാണ് അവഗണിക്കപ്പെടുകയും ചതിക്കപ്പെടുകയും ചെയ്ത ചന്തുവിനെ. **2.ബഷീര്‍** മലയാളത്തിന്‍റെ സ്വന്തം ബേപ്പൂര്‍ സുല്‍ത്താനെ ,വൈക്കം മുഹമ്മദ് ബഷീറിനെ തിരശ്ശീലയിലേക്കു പകര്‍ത്താന്‍ അടൂര്‍ കണ്ടെത്തിയതും മറ്റൊരു വൈക്കത്തുകാരനെ തന്നെ.മമ്മൂട്ടി എന്ന വൈക്കത്തുകാരനെ. മമ്മൂട്ടി തന്‍റെ അതിരുകളും മതിലുകളും തകര്‍ത്ത് ബഷീറിന്‍റെ 'മതിലുകള്‍' ആയി മാറി. ![](https://cdn.boolokam.com/articles/2022/09/t4tt-1-1.webp)**3.അംബേദ്കര്‍** ആ ശരീരം തേടി ജബ്ബാര്‍ പട്ടേല്‍ എന്നൊരാള്‍ എത്തി. അദ്ദേഹം മമ്മൂട്ടിയില്‍ കണ്ടത് ഇന്ത്യ ലോകത്തിനു നല്‍കിയ അഭിനവ ബുദ്ധന്‍ ഡോഃ ബി.ആര്‍ അംബേദ്കറിനെ. ഇംഗ്ലീഷ് ഭാഷയിലൂടെ ഇന്ത്യന്‍ ഭരണഘടനയുടെ ശില്‍പിയായ അധഃസ്ഥിത വിഭാഗത്തിന്‍റെ നായകനായ ഭീംജിയിലേക്ക് പരകായ പ്രവേശം നടത്തുമ്പോള്‍ ഭാഷയോ വേഷമോ മമ്മൂട്ടിക്ക് പരിമിതിയായി മാറിയില്ല. ![](https://cdn.boolokam.com/articles/2022/09/r2rttt-1-1-1.jpg)**4.മുരിക്കും കുന്നത്ത് അഹമ്മദ് ഹാജി** 1950ല്‍ നടന്ന ജനാധിപത്യ കേരളത്തില്‍ രജിസ്റ്റര്‍ ചെയ്യപ്പെട്ട ആദ്യത്തെ കൊലപാതക കേസായ( ഇതല്ല എന്ന തര്‍ക്കങ്ങള്‍ നിലനില്‍ക്കുന്നുണ്ട്) മാണിക്യം കൊലക്കേസിലെ പ്രതിയായ മുരിക്കും കുന്നത്ത് അഹമ്മദാജി എന്ന ചരിത്രത്തിലെ വില്ലന്‍ കഥാപാത്രവും മമ്മൂട്ടിയെ തേടിയെത്തി. മുണ്ട് മടക്കിക്കുത്തി, മുറുക്കാന്‍ ചവച്ചു തുപ്പി അടിസ്ഥാന വര്‍ഗ്ഗത്തെ തന്‍റെ കാല്‍ക്കീഴിലിട്ട് ചവിട്ടിയരക്കുന്ന അധികാരത്തിന്‍റേയും ഗര്‍വ്വിന്‍റേയും പ്രതീകമായ അഹമ്മദ് ഹാജിയായി മമ്മൂട്ടി തകര്‍ത്താടി. ![](https://cdn.boolokam.com/articles/2022/09/r22r2r2rrrrrr-1-1.jpg)**5.പഴശ്ശിരാജ** ചരിത്രം 'കേരള സിംഹം' എന്ന് വിളിച്ച പഴശ്ശിയെ പകര്‍ത്താന്‍ എം.ടിക്കും ഹരിഹരനും മുന്നില്‍ മമ്മൂട്ടി എന്ന ഒറ്റപ്പേരു മാത്രമെ ഉണ്ടായിരുന്നുള്ളൂ.വയനാടന്‍ കാടുകള്‍ കേന്ദ്രീകരിച്ച് നടത്തിയ ഒളിപ്പോരിലൂടെ ബ്രിട്ടീഷുകാരെ വിറപ്പിച്ച് ഒടുക്കം ധീരരക്തസാക്ഷിയായ പഴശ്ശി തമ്പുരാനെ മമ്മൂട്ടിയിലൂടെ മലയാളം വലിയ രീതിയില്‍ ആഘോഷിച്ചു. ![](https://cdn.boolokam.com/articles/2022/09/geggggh-1-1.jpg)**6.വൈ.എസ് രാജശേഖര റെഡ്ഢി** ആന്ധ്രയുടെ ജനകീയ മുഖ്യമന്ത്രി വൈ.എസ്.ആറിന്‍റെ കഥ പറയാന്‍ മഹി.വി രാഘവ് എത്തിച്ചേര്‍ന്നതും മമ്മൂട്ടിയിലാണ്.ഓരോ തെലുങ്കന്‍റേയും ആത്മാവു തൊട്ട ഹെലികോപ്റ്റര്‍ അപടത്തില്‍ അകാല ചരമമടഞ്ഞ വൈ.എസ്.ആര്‍ തിരിച്ചു വന്ന പ്രതീതിയോടെയാണ് ഓരോരുത്തരും 'യാത്ര' കണ്ടത്. എടുപ്പിലും നടപ്പിലും വാക്കിലും നോക്കിലും വൈ.എസ്.ആര്‍ ആവാന്‍ മമ്മൂട്ടിക്ക് സാധിച്ചു. ![](https://cdn.boolokam.com/articles/2022/09/67898102-1-1.webp)**7.ചന്ത്രോത്ത് വലിയ പണിക്കര്‍** ഒരു വ്യാഴ വട്ടക്കാലത്തിലൊരിക്കല്‍ നടക്കുന്ന മാമാങ്കത്തിന് ചാവേറായി എത്തുന്നയാളാണ് ചന്ത്രോത്ത് വലിയ പണിക്കര്‍.ഒന്നുകില്‍ സാമൂതിരിയെ കൊല്ലുക അല്ലെങ്കില്‍ ചാവുക എന്നതാണ് ഓരോ ചാവേറിന്‍റേയും ദൗത്യം.പാണപ്പാട്ടുകളില്‍ സാമൂതിരിയെ കൊല്ലാതെ അപ്രത്യക്ഷനായ പണിക്കരുടെ കഥയാണുള്ളത്. വള്ളുവനാട്ടുകാര്‍ക്കിടയില്‍ ഒറ്റുകാരനായി മുദ്ര കുത്തപ്പെട്ട ചാവേറുകളുടെ പുതുതലമുറക്കിടയില്‍ കുല വഞ്ചകനായ ചന്ത്രോത്ത് വലിയ പണിക്കര്‍ എന്ന ചരിത്ര കഥാപാത്രവും മമ്മൂട്ടിയുടെ കരങ്ങളില്‍ സുരക്ഷിതമായിരുന്നു. ![](https://cdn.boolokam.com/articles/2022/09/dqdffqff-1-1.jpg)കര്‍ണനും കുഞ്ഞാലി മരക്കാരും സിനിമയാക്കാന്‍ ഒരുങ്ങിയപ്പോഴും വീണ്ടും മമ്മൂട്ടിയുടെ പേര് ഉയര്‍ന്നു കേട്ടു.സപ്തതിയുടെ യുവത്വത്തില്‍ അദ്ദേഹവും സിനിമ പ്രേമികളും വീണ്ടും കാത്തിരിക്കുകയാണ് പുതിയ ചരിത്ര സിനിമകൾക്കും ചരിത്ര കഥാപാത്രങ്ങള്‍ക്കും.