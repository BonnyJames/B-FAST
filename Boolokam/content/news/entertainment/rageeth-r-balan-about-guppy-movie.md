---
author: Beaumaris
categories:
- Entertainment
comment_count: 0
date: 2022-07-03 13:38:40
draft: false
image: ''
like_count: 25706
share_count: 7439
tags:
- guppy movie
- Rageeth R Balan
title: ഒരു നെഗറ്റീവ് റിവ്യൂ പോലും ഇല്ലാതിരുന്നിട്ടും തിയറ്ററിൽ പരാജയപ്പെട്ടു എന്നത്
  നിരാശജനകമായ ഒരു സത്യമാണ്
view_count: 510364
---

**രാഗീത് ആർ ബാലൻ** **ഗപ്പി** തീയേറ്ററിൽ തന്നെ കാണണം എന്ന് ആഗ്രഹിച്ചിട്ടും അതിനു സാധിക്കാതെ പോയ ഒരു സിനിമയാണ് 2016 ൽ ജോൺപോൾ ജോർജ് സംവിധാനം ചെയ്‌ത ഗപ്പി. കാണാനായി ഒരുപാട് ആഗ്രഹിച്ചു തീയേറ്ററിൽ ചെന്നപ്പോൾ ഷോ നടത്തണമെങ്കിൽ 10പേരെങ്കിലും വേണമെന്ന് പറഞ്ഞു തിരിച്ചയച്ച സിനിമ.പിന്നീട് മറ്റൊരു ദിവസം അതെ ആഗ്രഹത്തോടെ സിനിമ കാണാൻ ചെന്നപ്പോൾ തീയേറ്ററിൽ നിന്നും മാറ്റിയതായി അറിഞ്ഞു ഒത്തിരി വിഷമം തോന്നിച്ച സിനിമ. പിന്നീട് ഈ സിനിമയുടെ ഡിവിഡി ഇറങ്ങിയപ്പോഴാണ് ഞാൻ സിനിമ കാണുന്നത്. അയാളും ഞാനും തമ്മിൽ എന്ന സിനിമയ്ക്കു ശേഷം ഒരുപാട് എനിക്ക് ഇഷ്ടപ്പെട്ടു ഒത്തിരി പ്രാവശ്യം കണ്ട സിനിമയാണ് ഗപ്പി. ഗപ്പി എന്ന ബാലനാണ് സിനിമയിലെ പ്രധാന കഥാപാത്രം. അവന്റെ അമ്മയും കൂട്ടുകാരും നാട്ടുകാരും പിന്നെ അവന്റെ നാട്ടിൽ ഒരു മേൽപ്പാലം പണിയാനെത്തുന്ന എഞ്ചിനിയറുമാണ് സിനിമയിലെ മറ്റു കഥാപാത്രങ്ങൾ. ഇവർ തമ്മിലുള്ള ഇണക്കങ്ങളും പിണക്കങ്ങളുമാണ് സിനിമയുടെ പ്രമേയം. മനസ്സിൽ തട്ടുന്ന മുഹൂർത്തങ്ങൾ ഉള്ള നന്മയുള്ള ഒരു കൊച്ചു സിനിമയാണ് ഗപ്പി. അഭിനേതാക്കള്‍ എല്ലാം തന്നെ കഥാപാത്രങ്ങളില്‍ അവരുടേതായ അടയാളപ്പെടുത്തലുകള്‍ നടത്തിയ സിനിമ. ചെറിയ കഥാപാത്രമായ ടോവിനോയുടെ വീട്ടിലെ വേലക്കാരനും ഹോസ്പിറ്റലിലെ നേഴ്സും പോലും കൃത്യമായ അടയാളപ്പെടുത്തലുകള്‍ നടത്തുന്നുണ്ട്. ഗപ്പി എന്ന കഥാപാത്രത്തെ അവതരിപ്പിച്ച ചേതന്‍ ലാലിന്റെ മികച്ച പ്രകടനം തന്നെ ആണ് ഈ സിനിമയിൽ ഉള്ളത്.ചേതന്‍ ലാല്‍ ശ്രീനിവാസനും ടോവിനോയും പോലുള്ള താരങ്ങളോടൊപ്പം മല്‍സരിച്ച് അഭിനയിക്കുകയായിരുന്നു. പല രംഗങ്ങളിലും പക്വതയാര്‍ന്ന പ്രകടനമായിരുന്നു ചേതന്‍റേത്. സംവിധായകന്‍ എന്ന നിലയിൽ ജോണ്‍ പോള്‍ പൂര്‍ണമായും വിജയമായിരുന്നു ഈ സിനിമയിൽ. സിനിമയുടെ കഥാഗതിയില്‍ കൃത്യമായ സ്വധീനം ചെലുത്തും വിധം ഓരോ കഥാപാത്രങ്ങളെയും രൂപപ്പെടുത്തി കഥാപാത്രങ്ങള്‍ തമ്മിലുള്ള ബന്ധങ്ങളുടെ വൈകാരികതയെ അതിമനോഹരമായി അവതരിപ്പിച്ചിട്ടുമുണ്ട്.അതുപോലെ ഗിരിഷ് ഗംഗാധരന്റെ ഛായാഗ്രഹണവും വിഷ്ണു വിജയുടെ സംഗീതവും എടുത്തു പറയേണ്ടത് തന്നെ ആണ്. 47മത് കേരളാ സംസ്ഥാന ചലച്ചിത്ര പുരസ്‌കാരം പ്രഖ്യാപിച്ചപ്പോൾ ഈ കൊച്ചു വലിയ സിനിമയെ തേടി എത്തിയത് അഞ്ചു പുരസ്‌കാരങ്ങൾ ആയിരുന്നു.മികച്ച ബാലനടൻ,മികച്ച പിന്നണി സംഗീതം,മികച്ച ഗായകൻ,മികച്ച വസ്ത്രാലങ്കാരകൻ,പ്രത്യേക ജൂറി പരാമർശം എന്നിവ ആയിരുന്നു. ഒരു നെഗറ്റീവ് റിവ്യൂ പോലും ഇല്ലാതിരുന്ന എല്ലാവരും നല്ലതെന്ന് മാത്രം പറഞ്ഞ ഗപ്പി എന്ന സിനിമ തീയറ്ററിൽ പരാജയപെട്ടു എന്നത് വളരെ നിരാശജനകമായ ഒരു സത്യമാണ്. &nbsp;