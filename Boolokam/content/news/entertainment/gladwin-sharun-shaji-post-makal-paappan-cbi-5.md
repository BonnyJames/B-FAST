---
author: Beaumaris
categories:
- Entertainment
comment_count: 0
date: 2022-04-21 04:23:44
draft: false
image: ''
like_count: 38804
share_count: 7069
tags:
- Featured
title: മൂന്ന് എവർഗ്രീൻ കൂട്ടുകെട്ടുകൾ ഒരു ഗ്യാപ്പിന് ശേഷം വീണ്ടും എത്തുകയാണ്, ആസ്വാദനത്തിന്റെ
  വസന്തകാലം
view_count: 580863
---

ഇപ്രാവശ്യത്തെ ഈദ് റിലീസുകളുടെ ഏറ്റവും വലിയ പ്രത്യേകത എന്തെന്നാൽ 80കളിലും 90കളിലും 2000ലും ഒക്കെ നമ്മൾ ഒരുപാട് രസിച്ചു ആസ്വദിച്ചിരുന്നു കണ്ടിട്ടുള്ള സിനിമകൾ സമ്മാനിച്ച 3 എവർഗ്രീൻ കൂട്ടുകെട്ടുകൾ ഒരു ഗ്യാപ്പിന് ശേഷം വീണ്ടും എത്തുന്നു എന്നുള്ളതാണ്. **എഴുതിയത് : Gladwin Sharun Shaji** ⭕️ **സിബിഐ 5** \- സിബിഐ ഡയറിക്കുറിപ്പ്, ജാഗ്രത, അടിക്കുറിപ്പ്, ഒരു അഭിഭാഷകന്റെ കേസ് ഡയറി, സേതുരാമയ്യർ സിബിഐ, നേരറിയാൻ സിബിഐ പോലെ നമ്മളെ ഒരുപാട് ആവേശം കൊള്ളിച്ചിട്ടുള്ള ത്രില്ലറുകൾ ഒരുക്കിയിട്ടുള്ള മമ്മൂട്ടി - SN സ്വാമി - കെ മധു കൂട്ടുകെട്ടിൽ വീണ്ടും ഒരുങ്ങുന്ന ചിത്രം. സർവോപരി ബുദ്ധിരാക്ഷസനായ സേതുരാമയ്യർ എന്ന ഐക്കോണിക് കഥാപാത്രത്തിന്റെ അഞ്ചാം വരവ്. സംവിധായകന്റെയും തിരക്കഥാകൃത്തിന്റെയും ഒടുവിലായി വന്ന പല ചിത്രങ്ങളും പരാജയവും മോശം ചിത്രങ്ങളുമാണ് എന്നതാണ് ഈ ചിത്രം നേരിടുന്ന ഒരു നെഗറ്റീവ്. പക്ഷെ അത് വെച്ചൊന്നും ഇവരെ എഴുതി തള്ളാൻ പറ്റില്ല. ഇന്നും നമ്മൾ ആവേശത്തോടെ കാണുന്ന സിബിഐ സീരീസ്, ഇരുപതാം നൂറ്റാണ്ട്, മൂന്നാംമുറ ഒക്കെ ഉണ്ടാക്കിയ കൂട്ടുകെട്ട് ആണ്. കാലത്തിനൊത്തുള്ള മാറ്റങ്ങളോട് കൂടി വന്നു ബോക്സ്‌ ഓഫീസിൽ ഒരു വലിയ വിജയമായി മാറി ഇവരെ പുച്ഛിച്ചു തള്ളുന്ന ഇപ്പോഴത്തെ പിള്ളേർക്ക് മുന്നിൽ ഇവരുടെ റേഞ്ച് എന്താണെന്ന് മനസ്സിലാക്കി കൊടുക്കാൻ സിബിഐ 5ന് സാധിക്കട്ടെ, [embed]https://youtu.be/78gkbAeqnkg[/embed] ⭕️ **പാപ്പൻ** \- ലേലം, പത്രം, വാഴുന്നോർ പോലുള്ള ആക്ഷൻ ചിത്രങ്ങൾ സമ്മാനിച്ച ഫയർ ബ്രാൻഡ് കൂട്ടുകെട്ട് ആയ സുരേഷ് ഗോപി - ജോഷി ടീം ഏറെ നാളിന് ശേഷം വീണ്ടും ഒന്നിക്കുന്ന ചിത്രം.ഇതിൽ ലേലവും പത്രവും സുരേഷ് ഗോപിയുടെയും ജോഷി യുടെയും കരിയറിലെ ഏറ്റവും വലിയ വിജയ ചിത്രങ്ങളിലുള്ളവ. ട്വന്റി 20, ക്രിസ്ത്യൻ ബ്രദർസ്, സലാം കാശ്മീരിൽ പോലുള്ള മൾട്ടി സ്റ്റാർ ചിത്രങ്ങൾ ഇടയിൽ വന്നെങ്കിലും പത്രത്തിനു ശേഷം സോളോ ഹീറോ ആയി സുരേഷ് ഗോപി എത്തുന്ന ജോഷി ചിത്രം കൂടിയാണ് പാപ്പൻ. സുരേഷ് ഗോപിയോടൊപ്പം മകൻ ഗോകുൽ സുരേഷ് അഭിനയിക്കുന്നതും ജോഷിയുടെ സിനിമയിൽ ആദ്യമായി പോലീസ് വേഷത്തിൽ സോളോ ഹീറോ ആയി സുരേഷ് ഗോപി എത്തുന്നതും പാപ്പന്റെ പ്രത്യേകതകളാണ്. കഴിഞ്ഞ ദിവസം ഇറങ്ങിയ ചിത്രത്തിന്റെ ട്രൈലെർ കണ്ടിട്ട് നല്ലൊരു ക്വാളിറ്റി ചിത്രം ആവും എന്ന് കരുതുന്നു. തിരക്കഥ എഴുതിയിരിക്കുന്ന RJ ഷാനും പ്രതീക്ഷ തരുന്നുണ്ട്. നല്ലൊരു ഇമോഷണൽ ത്രില്ലെർ ആവാൻ സാധ്യത കാണുന്നുണ്ട് പോസിറ്റീവ് കിട്ടിയാ മികച്ച വിജയം ആവാനും കെൽപ്പുണ്ട്. [embed]https://youtu.be/_iVx4aJEKKA[/embed] ⭕️ **മകൾ** \- ജയറാം,സത്യൻ അന്തിക്കാട് കൂട്ടുകെട്ടിൽ ഒരുങ്ങുന്ന കുടുംബചിത്രം. ഒന്നിച്ച സിനിമകളെല്ലാം വിജയവും നല്ല സിനിമകളും ആക്കിയിട്ടുള്ള കോമ്പോ വീണ്ടും ഒന്നിക്കുന്നു എന്നത് തന്നെ ഏറ്റവും പ്രതീക്ഷ തരുന്ന കാര്യം. തൂവൽകൊട്ടാരം, കൊച്ചു കൊച്ചു സന്തോഷങ്ങൾ, വീണ്ടും ചില വീട്ടുകാര്യങ്ങൾ, മനസ്സിനെക്കരെ, യാത്രക്കാരുടെ ശ്രദ്ധയ്ക്ക്, ഭാഗ്യദേവത, കഥ തുടരുന്നു ഇന്നും എത്ര കണ്ടാലും മടുക്കാത്ത ഈ ചിത്രങ്ങളുടെ നിരയിലേക്ക് "മകളും" ഉണ്ടാവും. സത്യൻ അന്തിക്കാടിന്റെ ഭാഗ്യനായിക മീര ജാസ്മിൻ വീണ്ടും മടങ്ങി വരുന്നതും പ്രതീക്ഷ നൽകുന്നു. [embed]https://youtu.be/x4TpzSinWqg[/embed] ന്യൂ ജനറേഷൻ സിനിമകൾ തകർത്തോടുന്ന ഈ കാലത്ത് ഈ സിനിമകൾക്ക് വിജയസാധ്യത എത്രത്തോളം ഉണ്ടെന്ന് അറിയില്ലെങ്കിലും പഴയ കാലഘട്ടത്തെ ഓർമ്മിപ്പിക്കുന്ന വിധമുള്ള ഒരു ക്ലാഷ് വരുന്നു എന്നത് ഏറെ കൗതുകം ഉണ്ടാക്കുന്നു. ഇതിനും മുൻപും ജോഷി, കെ മധു, സത്യൻ അന്തിക്കാട് സിനിമകൾ ഒക്കെ പലതവണ ക്ലാഷ് ഉണ്ടായിട്ടുണ്ടാവാം പക്ഷെ വർഷങ്ങൾക്കിപ്പുറം ഈ 2022ലും 80 കളിൽ തുടക്കം കുറിച്ച 3 സംവിധായകരുടെ സിനിമകൾ ഒരേ സമയം തീയേറ്ററിൽ നിറഞ്ഞ സദസ്സിൽ പ്രദർശിപ്പിക്കാൻ ഒരുങ്ങുന്നത് മലയാളത്തിൽ മാത്രം സംഭവിക്കുന്ന ഒന്നാകും. ഇവരുടെ സിനിമകൾ കണ്ട് വളർന്ന സിനിമാപ്രേമി എന്ന നിലയിൽ ഈ ഒരു സന്ദർഭം കൗതുകവും ആകാംഷയും ഉണർത്തുന്നു. 3 ചിത്രങ്ങളും തീയേറ്ററിൽ തന്നെ കാണാൻ ശ്രമിക്കും. പക്ഷെ സാധാരണ ഇത് പോലെ എവർഗ്രീൻ കോമ്പോ വീണ്ടും ഒന്നിക്കുമ്പോൾ നിരാശ സമ്മാനിക്കാറാണ് പതിവ്. ഒട്ടേറെ ഹിറ്റുകൾ സമ്മാനിച്ച എവർഗ്രീൻ കോമ്പോ മോഹൻലാൽ പ്രിയദർശൻ ടീം വീണ്ടും ഒന്നിച്ച മരക്കാറിന്റെ അവസ്ഥ വരാതിരിക്കട്ടെ.ഈ ചിത്രങ്ങൾക്ക് പിന്നെ വലിയ അവകാശവാദങ്ങളോ തള്ളുകളോ ഇല്ലാത്തതാണ് ഒരു ആശ്വാസം. ഈ 3 ചിത്രങ്ങളും പരാജയമായാൽ ഈ പ്രഗത്ഭ സംവിധായകരെ വലിച്ചു കീറി ഒട്ടിക്കാൻ ഒരു വിഭാഗം കാത്തിരിക്കുന്നുണ്ട് അവർക്ക് പിടി കൊടുക്കാതെ മൂന്നും ചിത്രങ്ങളും വിജയിക്കട്ടെ എന്ന് ആശംസിക്കുന്നു.