---
author: Beaumaris
categories:
- Entertainment
comment_count: 0
date: 2023-02-02 09:14:28
draft: false
image: https://cdn.boolokam.com/articles/2023/02/fqqqq-1024x576.jpg
like_count: 3270
share_count: 1358
tags:
- ente album 75
- Gopinath Muriyad
- jayaraj
- malayalam cinema
title: ഭാര്യയുടെ കെട്ടുതാലിവരെ പണയപ്പെടുത്തി വെറും അഞ്ചുലക്ഷം രൂപയ്ക്കു ജയരാജ് ഒരുക്കിയ
  ദേശാടനത്തിനു സംഭവിച്ചത്  (എന്റെ ആൽബം- 75)
view_count: 79416
---

**സിനിമയിൽ നാല് പതിറ്റാണ്ടോളം അസിസ്റ്റന്റ് ഡയറക്റ്റർ, സ്ക്രിപ്റ്റ് റൈറ്റർ എന്നീ നിലങ്ങളിൽ പ്രവർത്തിച്ച കലാകാരനാണ് ഗോപിനാഥ്‌ മുരിയാട് . അതുകൊണ്ടുതന്നെ അദ്ദേഹത്തിന് സിനിമാ മേഖലയിൽ വളരെ വലിയൊരു അനുഭവസമ്പത്തും അനുഭവകഥകളും പറയാനുണ്ട്. വിഭവസമൃദ്ധമായ ആ ഓർമ്മകൾ എല്ലാം തന്നെ ‘എന്റെ ആൽബം’ എന്ന പേരിൽ പല ഭാഗങ്ങളായി അദ്ദേഹം തുറന്നെഴുതുകയാണ്. വായനക്കാർക്ക് അദ്ദേഹത്തെ കൂടുതൽ അറിയാനും അതോടൊപ്പം നമ്മൾ അറിയാതെപോയ ചില കലാകാരന്മാരെ കുറിച്ച് അറിയാനും സിനിമയിൽ നാമാരും കാണാത്ത ചില ഏടുകൾ വായിച്ചറിയാനും ഈ കുറിപ്പുകൾ കാരണമാകും എന്ന് ഉറപ്പുണ്ട്. നമുക്ക് അദ്ദേഹത്തെ വായിക്കാം….** **എന്റെ ആൽബം- 75** **(ഗോപിനാഥ്‌ മുരിയാട്)** 95 നവംബർ മദ്ധ്യത്തോടെ "അറേബ്യ "യുടെ റീ റെക്കോർഡിങ് ഭരണി സ്റ്റുഡിയോയിൽ ആരംഭിച്ചു. Excellent ഫിലിംസ് ന്റെ ബാനറിൽ ബാബു തിരുവല്ല നിർമിച്ച ഈ ചിത്രത്തിന്റെ രചനയും സംവിധായകൻ ജയരാജ്‌ ന്റേത് തന്നെ.(ജയൻ ആദ്യമായി സ്ക്രിപ്റ്റ് എഴുതുന്നത് ഈ ചിത്രത്തിന് വേണ്ടിയായിരുന്നു ) ഗിരീഷ് പുത്തഞ്ചേരി, ഔസേപ്പച്ചൻ ടീം ആയിരുന്നു ഗാനങ്ങളും സംഗീതവും. M. G. ശ്രീകുമാർ, മനോ, സുജാത, രാജേഷ് എന്നിവർ ആണ് ഗായകർ.മേക്കപ്പ് -K. V. ഭാസ്കരൻ, കോസ്ടുംസ് - ദണ്ഡപാണി, നൃത്തം -വൃന്ദ, ആക്ഷൻ -മലേഷ്യ ഭാസ്കർ, ആർട്ട്‌ - നാഥൻ മണ്ണൂർ, അസിസ്റ്റന്റ് ഡയറക്ടർസ് -K.B.മധു, ഇസ്കന്ദർ മിർസ, ഉണ്ണി അരിയന്നൂർ, സാബു തോമസ്, ബാലു.. അസോസിയേറ്റ് ഡയറക്ടർ -G. ജോർജ്. (G. ജോർജ് പൈതൃകം വർക്ക്‌ ചെയ്യുമ്പോൾ എന്നോടൊപ്പം അസിസ്റ്റന്റ് ആയി ഉണ്ടായിരുന്നു. അന്ന് ഒപ്പം ഉണ്ടായിരുന്ന ഹക്കീം ന് അറേബ്യയിൽ നടൻ ആയി പ്രൊമോഷൻ കിട്ടി. ഈ ചിത്രത്തിൽ നല്ലൊരു വേഷം ചെയ്തു അയാൾ ). പ്രൊഡക്ഷൻ കൺട്രോളർ -വിജയേട്ടൻ തന്നെ. (N. വിജയകുമാർ ). ക്യാമറ -ടോണി.(തൃശൂർ ക്കാരൻ ആയ ടോണി ആയിടെ ആണ് സ്വതന്ത്ര ക്യാമറ മാൻ ആകുന്നത്. 2004 ൽ ആണെന്ന് തോന്നുന്നു അദ്ദേഹം അന്തരിച്ചു. തൃശൂർ കൊട്ടേക്കാട് പള്ളിയിൽ അദ്ദേഹത്തിന്റെ സംസ്കാര ചടങ്ങിൽ സംബന്ധിക്കാൻ ഞാൻ അവിടെ ചെന്നപ്പോൾ ജയരാജ് ക്യാമറമാൻ P.സുകുമാർ നൊപ്പം അവിടെഉണ്ടായിരുന്നത് ഓർക്കുന്നു ). എഡിറ്റിംഗ് -ലെനിൻ -വിജയൻ.ബാബു ആന്റണി ആയിരുന്നു നായകൻ.(ജയൻ ഭരതൻ സാർ ന്റെ കൂടെ ആദ്യമായി സഹ സംവിധായകൻ ആയി ചേർന്ന "ചിലമ്പ് " എന്ന ചിത്രത്തിൽ തന്നെ ആണ് ബാബു ആന്റണിയും നടൻ ആയി അരങ്ങേറുന്നത് ). നായിക ചാർമിള.ശ്രീരാമൻ, ഏലിയാസ് ബാബു, മധുപാൽ ,തമ്പി ആന്റണി, അഗസ്റ്റിൻ, അനുഷ, ഗീത വിജയൻ,,ഹക്കിം തുടങ്ങിയവർ ഒക്കെയായിരുന്നു അഭിനേതാക്കൾ. ![](https://cdn.boolokam.com/articles/2023/02/fqqqq-1024x576.jpg)ഈ ചിത്രത്തിന്റെ രചനയിൽ ജയനെ സ്വാധീനിച്ച രണ്ടു ചിത്രങ്ങൾ ഉണ്ടായിരുന്നു എന്ന് വ്യക്തം. ഒന്ന് ഭരതൻ സാർ ന്റെ ജയൻ തന്നെ അസോസിയേറ്റ് ആയി വർക്ക്‌ ചെയ്ത "വൈശാലി ". മറ്റൊന്ന് ഇന്ത്യൻ സിനിമയിൽ തന്നെ ചരിത്രം സൃഷ്ടിച്ച രമേശ്‌ സിപ്പി യുടെ "ഷോലെ ".ശ്രീരാമനും ഏലിയാസ് സാബുവും അവതരിപ്പിച്ച അധികാരം നഷ്ടപ്പെട്ട രാജാവും , രാജ പുരോഹിതനും വൈശാലിയിലെ ലോമപാദ രാജാവിനെയും (ബാബു ആന്റണി ), രാജ പുരോഹിതനെയും (നെടുമുടി വേണു ):ഓർമിപ്പിച്ചു. വില്ലനും കൂട്ടരും "ഷോലേ "യിലെ ഗബ്ബർ തന്നെ. ഷോലേ യിലെ A. K. ഹംഗൽ, സച്ചിൻ എന്നിവർ ചെയ്ത അച്ഛൻ, മകൻ കോമ്പിനേഷൻ അറേബ്യ യിലെ ഹക്കീം, മധുപാൽ കഥാപാത്രസൃഷ്ടിയിൽ തെളിഞ്ഞു കാണാം. (മധുപാൽ ന് ഒരു നായികയുണ്ടെന്ന് മാത്രം ) ഹോളി സോങ്, ഹോളി കഴിഞ്ഞ ഉടനെ ഗ്രാമം ആക്രമിക്കുന്നത് എല്ലാം നമ്മളെ "ഷോലേ " ഓർമിപ്പിക്കുന്നു. വില്ലന്മാർ കൊല്ലുന്ന ബാലന്റെ കഥാപാത്രവും "ഷോലേ "യിലെത് തന്നെ.ഗീത വിജയൻ അവതരിപ്പിച്ച ഗ്രാമീണ യുവതി വെള്ളം എടുക്കാൻ എത്തുമ്പോൾ പിന്നിൽ കുതിരപ്പുറത്ത് എത്തുന്ന വില്ലന്മാരുടെ ദൃശ്യം കുളത്തിലെ ജലത്തിൽ കാണുന്നത് അത് പോലെ തന്നെ ഷോലേ യിൽ കാണാം. (അവിടെ നായിക ഹേമ മാലിനിയെ ആണ് കൊള്ളക്കാർ പിന്തുടരുന്നതെന്നെ വ്യത്യാസം മാത്രം )മാത്രം അല്ല ഇതിലെ പാറക്കൂട്ടങ്ങൾ നിറഞ്ഞ മൈസൂറിലെ ഗ്രാമം ഷോലേയിലെ ലൊക്കേഷൻ നമ്മളെ ഓര്മപ്പെടുത്തും. (വൈശാലിയുടെ തുടക്കത്തിൽ ദൃശ്യം ആവുന്ന വരൾച്ച ബാധിച്ച ഗ്രാമം ഇത് തന്നെ ആണെന്ന് തോന്നുന്നു ).ബാബു ആന്റണി യുടെ സഹോദരൻ തമ്പി ആന്റണി ഈ ചിത്രത്തിൽ ആണ് ആദ്യമായി അഭിനയിക്കുന്നത്. ( നായകൻ ബാബു വിന്റെ പിതാവായ സേനാനായകന്റെ കഥാപാത്രത്തെ ആണ് അദ്ദേഹം അവതരിപ്പിച്ചത് ). എന്ത് കൊണ്ടോ " തുമ്പോളി കടപ്പുറം " പോലെ ഈ ചിത്രവും തിയേറ്ററിൽ പരാജയപ്പെട്ടു. ഒരു പക്ഷേ മലയാളിക്ക് പരിചിതമല്ലാത്ത കഥയും, കഥ പറയുന്ന കാലഘട്ടവും ഒക്കെ ആയിരിക്കാം അതിന്റെ കാരണം എന്ന് തോന്നുന്നു. മാത്രം അല്ല ആക്ഷൻ പടം എന്ന ലേബലിൽ ആണ് ചിത്രം വന്നതെങ്കിലും വളരെ സ്ലോ പേസിൽ കഥ പറയുന്ന ജയന്റെ രീതി ഈ സിനിമയെ പ്രതികൂലമായി ബാധിച്ചു..തുടർച്ച യായ ഈ പരാജയം ജയനെ ഇരുത്തി ചിന്തിപ്പിച്ചു. ഏതൊരു സംവിധായകന്റെയും 2 ചിത്രങ്ങൾ തുടർച്ചയായി പരാജയപ്പെട്ടാൽ പിന്നെ ഒരു പ്രൊഡ്യൂസറേയും ആ വഴിക്ക് കാണില്ല.. പക്ഷേ ജയൻ തോറ്റു പിന്മാറാൻ തയ്യാർ ആയില്ല. അടുത്ത പടം അദ്ദേഹം തന്നെ നിർമിക്കാൻ തീരുമാനിച്ചു. ഞാൻ അറിഞ്ഞത് ശരിയാണെങ്കിൽ ഭാര്യയുടെ സ്വർണാഭരണങ്ങൾ വരെ പണയപ്പെടുത്തിയാണ് അദ്ദേഹം അടുത്ത ചിത്രം നിർമിച്ചത്. ശ്രീകുമാർ അരൂക്കുറ്റി യുടെ കഥക്ക് മാടമ്പ് കുഞ്ഞു കുട്ടൻ തിരക്കഥ, സംഭാഷണം എഴുതി കൈതപ്രം ഗാനങ്ങൾ രചിച്ച് സംഗീതം നൽകിയ മലയാള സിനിമയിലെ എക്കാലത്തെയും ക്ലാസ്സിക്‌ ചിത്രം "ദേശാടനം "ആയിരുന്നു ആ ചിത്രം. വിജയരാഘവൻ, , മാടമ്പ്, എന്നിവർ മാത്രം ആണ് അറിയപ്പെടുന്ന നടന്മാർ.![](https://cdn.boolokam.com/articles/2023/02/e2er.png) മിനി നായർ എന്ന സീരിയൽ അര്ടിസ്റ്റ് നെ നായിക ആക്കി. കർണാടകത്തിൽ നിന്നും കൊണ്ട് വന്ന ബാല നടൻ മാസ്റ്റർ കുമാർ ആയിരുന്നു പ്രധാന കഥാപാത്രം. ഉണ്ണികൃഷ്ണൻ നമ്പൂതിരി (കൈതപ്രത്തിന്റ ഭാര്യാപിതാവ്,), സൗമ്യ ഉണ്ണികൃഷ്ണൻ തുടങ്ങി ഒരുപാട് പുതുമുഖങ്ങൾ. പൈതൃകം ഷൂട്ട്‌ ചെയ്ത തവനൂർ മനയും പരിസരങ്ങളും തന്നെ ലൊക്കേഷൻ. എന്റെ അറിവ് ശരിയാണെങ്കിൽ 5 ലക്ഷം മാത്രം ആണ് ഈ ചിത്രത്തിന്റെ ബഡ്ജറ്റ്.പക്ഷേ ഹൃദയദ്രവീകരണ ശക്തിയുള്ള കഥയും മനോഹരമായ ഗാനങ്ങളും കൂടി ദേശാടനം സിനിമാ പ്രേമികളെ വല്ലാതെ ആകർഷിച്ചു. പ്രമുഖ താരങ്ങളെ അണിനിരത്തി ജയരാജ്‌ ചെയ്ത പരസ്യക്യാമ്പയിൻ പടത്തിന് പുതിയ മാനം നൽകി. "ഞാൻ ഈ ചിത്രത്തിൽ അഭിനയിച്ചീട്ടില്ല. പക്ഷേ ചിത്രം കണ്ടപ്പോൾ ഇതിൽ ഉണ്ടായിരുന്നു എങ്കിൽ എന്നാശിച്ച് പോയി " https://youtu.be/JZ_BKG5xX0Q കളിവീടുറങ്ങിയില്ല, എങ്ങനെ ഞാൻ ഉറക്കേണ്ടൂ, നാവാമുകുന്ദ തുടങ്ങിയ ഗാനങ്ങൾ എക്കാലത്തെയും സൂപ്പർ ഹിറ്റുകൾ ആയി. സന്യസിക്കാൻ പോയ മകനെ ഓർത്ത് കേഴുന്നഅച്ഛനും അമ്മയും കുടുംബങ്ങളെ കൂട്ടത്തോടെ തിയേറ്ററിലേക്ക് നയിച്ചു. ഷോഗൺ ഫിലിംസ് ന്റെ സഹായത്തോടെ തിയേറ്ററിൽ എത്തിച്ച "ദേശാടനം " 96 ലെ സൂപ്പർ ഹിറ്റ്‌ ആയി മാറി. ജയരാജ്‌ ന് പിന്നീട് ഒരിക്കലും തിരിഞ്ഞു നോക്കേണ്ടി വന്നീട്ടില്ല. എല്ലായിടത്തും ദേശാടനം അവാർഡുകൾ വാരിക്കൂട്ടി. അത് പിന്നെ ഒരു തുടർക്കഥയായി. സ്റ്റേറ്റ്, നാഷണൽ, ഇന്റർനാഷണൽ തലത്തിൽ ജയരാജ്‌ ന്റെ സിനിമകൾ വാരികൂട്ടിയ അവാർഡ്കൾക്ക് കണക്കില്ല. കളിയാട്ടം, കരുണം, ശാന്തം, ഒറ്റാൽ,തുടങ്ങി എത്രയോ ചിത്രങ്ങൾ.. പക്ഷേ കമർഷ്യൽ സിനിമകൾ ചെയ്യുമ്പോൾ ഒക്കെ പലപ്പോഴും പുള്ളിക്ക് പിഴക്കും. മില്ലെനിയം സ്റ്റാർസ്, അശ്വാരൂഡ്ഡൻ, വീരം,ദി ട്രെയിൻ, ബൈ ദി പീപ്പിൾ, റെയിൻ റെയിൻ കം എഗൈൻ തുടങ്ങിയവ ഉദാഹരണം. (ഫോർ ദി പീപ്പിൾ, തിളക്കം മുതലായ ഹിറ്റുകൾ മറക്കുന്നില്ല ).എന്തൊക്കെ പറഞ്ഞാലും ജയരാജ്‌ ചിത്രങ്ങൾ മറ്റുള്ള ഫിലിം മേക്കർസ്ന് ഒരു പാഠം ആണ്..ഏത് ജേർണല്ൽ ഉള്ള ചിത്രങ്ങൾ ചെയ്യാനും അദ്ദേഹത്തിന് കഴിയും. പലപ്പോഴും ശൂന്യതയിൽ നിന്നും കാണികളെ വിസ്മയിപ്പിക്കുന്ന ചിത്രങ്ങൾ ഒരുക്കാൻ വല്ലാത്ത ഒരു മിടുക്കാണ് ജയന്. "നീലക്കുറിഞ്ഞി പൂത്തപ്പോൾ " മുതൽ ഉള്ള ബന്ധം ആണ് ഞങ്ങളുടേത്. 35 വർഷങ്ങൾക്കുള്ളിൽ അസൂയാവഹമായ വളർച്ചയായിരുന്നു അദ്ദേഹത്തിന്റേത്.. ആ പ്രിയ സുഹൃത്തിന് ഇനിയും എല്ലാവിധ നന്മകളും ഉണ്ടാകണേ എന്ന പ്രാർത്ഥനയോടെ... **(തുടരും)**