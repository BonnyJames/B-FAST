---
author: Beaumaris
categories:
- Entertainment
comment_count: 0
date: 2023-05-17 05:55:38
draft: false
image: https://cdn.boolokam.com/articles/2023/05/DWWW-1024x768.webp
like_count: 6154
share_count: 1143
tags:
- Artist
- Featured
- ore kadal
- RITHU
- syamaprasad
- Vani Jayate
title: തന്റെ കഴിവിന്റെ ചെറിയൊരു ശതമാനം മാത്രമേ സംഭാവന ചെയ്തിട്ടുള്ളൂ എന്നൊരു തോന്നൽ
  ബാക്കിവെച്ചിട്ടുള്ള ഒരു സംവിധായകൻ ഉണ്ടെങ്കിൽ അത് ശ്യാമപ്രസാദ് ആണ്
view_count: 94362
---

**Vani Jayate** 25 വർഷങ്ങളിൽ 14 സിനിമകൾ... എന്നിട്ടും തന്റെ കഴിവിന്റെ ചെറിയൊരു ശതമാനം മാത്രമേ സംഭാവന ചെയ്തിട്ടുള്ളൂ എന്നൊരു തോന്നൽ ബാക്കിവെച്ചിട്ടുള്ള ഒരു സംവിധായകൻ ഉണ്ടെങ്കിൽ അത് ശ്യാമപ്രസാദ് ആണ്. ദൂരദർശൻ മാത്രം ഉള്ള കാലത്ത് ഒരു ടെലിഫിലിം കണ്ടു അന്തിച്ചിരുന്നു പോയിട്ടുണ്ട്.. അക്കാലത്ത് തീയറ്ററുകളിൽ റിലീസ് ചെയ്യുന്ന സിനിമകളേക്കാൾ മേക്കിങ് ക്വാളിറ്റി കൊണ്ടും പുതുമ കൊണ്ടും വേറിട്ട് നിൽക്കുന്ന ഒന്നായിരുന്നത്. ഉയിർത്തെഴുന്നേൽപ്പ്. അധികം താമസിയാതെ വന്ന പെരുവഴിയിലെ കരിയിലകൾ കൂടി ആയപ്പോൾ പ്രതിഭയുടെ ആഴവും പരപ്പും പ്രേക്ഷകർക്ക് മനസ്സിലായി. [](https://cdn.boolokam.com/articles/2023/05/RRR.jpg)അദ്ദേഹത്തിന്റെ സിനിമയിലേക്കുള്ള ചുവടുമാറ്റം ആരംഭിക്കുന്നത് 98 ൽ ഏറെ തടസ്സങ്ങൾ അനുഭവിച്ച ശേഷം ഇറങ്ങിയ 'കല്ലുകൊണ്ടൊരു പെണ്ണ്' എന്ന സിനിമയിലാണ്. കുവൈറ്റ് യുദ്ധത്തിന്റെ പശ്ചാത്തലത്തിൽ വിജയശാന്തിയെ നായികയാക്കി എത്തിയ ചിത്രം പ്രേക്ഷരുടെയും നിരൂപകരുടെയും അധികം ശ്രദ്ധ ആകര്ഷിക്കാതെ പോയി. എന്നാൽ പിന്നീടെത്തിയ 'അഗ്നിസാക്ഷി' ആകട്ടെ നിരവധി അവാർഡുകൾ നേടിയെടുത്തു. എസ്എൽ പുരം, ലളിതാംബിക അന്തർജ്ജനം തുടങ്ങിയ കൃതഹസ്തരായ രചയിതാക്കളുടെ സൃഷ്ടികളിൽ തുടങ്ങിയ ശ്യാമപ്രസാദ് ആദ്യകാലത്ത് തന്റെ മിക്ക സിനിമകളിലും സാഹിത്യ സൃഷ്ടികളെ അധികരിച്ചുള്ള പ്രമേയങ്ങളാണ് തിരഞ്ഞെടുത്തത്. ഒരുപക്ഷെ അതിനൊരു മാറ്റം വന്നു തുടങ്ങിയത് ജോഷ്വാ ന്യൂട്ടന്റെ രചനയിൽ അദ്ദേഹം ചെയ്ത ഋതു എന്ന ചിത്രത്തിലൂടെയായിരിക്കും. അപ്പോഴും ജനപ്രിയത സിനിമകളുടെയും ഓഫ്‌ബീറ്റ്‌ സിനിമകളുടെയും ഇടയ്ക്കുള്ള ഒരു സ്പെയ്സിൽ ആണ് അദ്ദേഹം തന്റെ ചിത്രങ്ങളെ പ്ലെസ് ചെയ്തിരുന്നത്. [![](https://cdn.boolokam.com/articles/2023/05/DWWW-1024x768.webp)](https://cdn.boolokam.com/articles/2023/05/DWWW.webp)തന്റെ ക്രിയേറ്റിവ് സാറ്റിസ്ഫാക്ഷന് വേണ്ടി സിനിമയെടുക്കുന്ന ഒരു സംവിധായകനാണ് അദ്ദേഹം എന്നത് അദ്ദേഹത്തിന്റെ ഫിൽമോഗ്രഫി വിളിച്ചു പറയും. ഒരിക്കലും മാർക്കറ്റ് ഫോഴ്സസ് പ്രമേയങ്ങളുടെ തിരഞ്ഞെടുപ്പിലും കൈകാര്യം ചെയ്യുന്ന രീതിയിലും ഒരിക്കലും അദ്ദേഹത്തിൽ സ്വാധീനം ചെലുത്തിയിരുന്നില്ല. അതെ സമയം പൂർണമായും ആർട്ട് ഹൌസ് ചിത്രങ്ങളുടെ കെട്ടും മട്ടും ആഖ്യാനത്തിലെ മന്ദഗതിയുമൊന്നും അദ്ദേഹത്തിന്റെ സിനിമകളിൽ ഉണ്ടായിരുന്നില്ല. എന്നാൽ ജനപ്രിയ സിനിമകളുടെ പതിവ് ഫോർമുലകളെയും പരമാവധി ഒഴിവാക്കിയിരുന്നു. പലപ്പോഴും ഇന്റെൻസ് ആയ പ്രമേയങ്ങൾ തിരഞ്ഞെടുക്കാനുള്ള ഒരു ബോധപൂർവമായ ശ്രമം അദ്ദേഹം നടത്തിയിരുന്നു. ഹേ ജൂഡ്, ഇവിടെ, ഓഫ് സീസൺ (കേരള കഫെ ആന്തോളജിയിലെ ഒരേ ഒരു കോമഡി സെഗ്മെന്റ്) തുടങ്ങിയ സിനിമകൾ മാത്രമാണ് ആ ചുറ്റുവട്ടങ്ങളിൽ നിന്നും മാറിയുള്ള ശ്രമങ്ങളായി ഗണിക്കാവുന്നത്. അദ്ദേഹം മികച്ച ഒരു ടെക്ക്‌നീഷ്യൻ ആണെന്ന് വിളിച്ചു പറയുന്നവയാണ് അദ്ദേഹത്തിന്റെ സിനിമകളിലെ ഫ്രെയിമുകൾ. [![](https://cdn.boolokam.com/articles/2023/05/DQ-1.jpg)](https://cdn.boolokam.com/articles/2023/05/DQ-1.jpg)ഒരു പക്ഷെ ഋതുവും, ആർട്ടിസ്റ്റും, ഒരേ കടലുമൊക്കെ കാലത്തിന്റെ മുമ്പേ പറന്ന പക്ഷികൾ ആയിരുന്നു. വർഷങ്ങൾ കഴിഞ്ഞു നോക്കുമ്പോൾ കൂടുതൽ ആസ്വദിക്കാൻ കഴിയുന്ന സിനിമകളാണ് അദ്ദേഹത്തിന്റേത്. ഇപ്പോൾ ഏറെയും അഭിനേതാവായിട്ടാണ് അദ്ദേഹത്തെ സ്‌ക്രീനിൽ കാണാൻ കഴിയുന്നത്. മമ്മൂട്ടിയും, സുരേഷ് ഗോപിയും, ദിലീപും, പൃഥ്വിയും, നിവിൻ പോളിയും, ആസിഫലിയും, ഫഹദും, നയൻതാരയും, ബിജു മേനോനും, ഒക്കെയായി അദ്ദേഹം മുൻചിത്രങ്ങളിൽ സഹകരിച്ചിട്ടുണ്ടെങ്കിലും, തന്റെ ആദ്യ ചിത്രത്തിലെ ശബ്ദ സാന്നിധ്യം ഒഴിച്ച് മോഹൻലാലുമായി ഒരു പ്രോജക്ടും ശ്യാമപ്രസാദിന്റേതായി ഇറങ്ങിയിട്ടില്ല. അതുകൊണ്ട് തന്നെ അദ്ദേഹത്തിൽ നിന്നും മോഹൻലാലിനെ കേന്ദ്രീകരിച്ച് കൊണ്ട് ഒരു സ്ലീക്ക് ത്രില്ലർ ഒരു പ്രേക്ഷകൻ എന്ന നിലയ്ക്ക് പ്രതീക്ഷിക്കാറുണ്ട്. എന്നായാലും ഉറ്റു നോക്കാവുന്ന ഒരു കോമ്പിനേഷൻ ആയിരിക്കുമത്.