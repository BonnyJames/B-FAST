---
author: Beaumaris
categories:
- Entertainment
comment_count: 0
date: 2022-08-03 07:24:17
draft: false
image: https://cdn.boolokam.com/articles/2022/07/fwfwgg-2.jpg
like_count: 10291
share_count: 3844
tags:
- Arun Paul Alackal
- Featured
- joshy
- paappan movie
- SURESHGOPI
title: ഏറ്റവും അപ്ഡേറ്റഡ് ആയ മലയാളത്തിലെ വെറ്ററൻ സംവിധായകൻ ഒരുപക്ഷേ ജോഷി ആയിരിക്കും,
  പാപ്പൻ അത് തെളിയിക്കുന്നുണ്ട്
view_count: 254438
---

**Arun Paul Alackal** പുതിയ കാലഘട്ടത്തിലെ സുരേഷ് ഗോപിയെന്ന നടനിൽ വലിയ താൽപര്യമില്ലാത്തത് കൊണ്ട് അധികം പ്രതീക്ഷകളൊന്നുമില്ലാത്ത സിനിമയായിരുന്നു പാപ്പൻ. എന്നാൽ ജോഷി എന്ന അപ്ഡേറ്റഡ് സംവിധായകൻ 6 ആം പതിറ്റാണ്ടിലും തന്റെ വിജയഗാഥ ആവർത്തിക്കുമോ എന്ന കൗതുകവും പ്രതീക്ഷയ്ക്ക് വിരുദ്ധമായി അത്യാവശ്യം നല്ല അഭിപ്രായങ്ങൾ കേട്ടത് കൊണ്ടും ഇന്ന് സിനിമ കണ്ടു. ഇഷ്ടപ്പെട്ടു, അത്യാവശ്യം മികച്ച രീതിയിൽ തന്നെ അവതരിപ്പിക്കപ്പെട്ട, ഡ്രാമ-ത്രില്ലർ ജോണറിൽ ഒരു സിനിമ. നഗരത്തിൽ സംഭവിക്കുന്ന തുടർക്കൊലപാതകങ്ങളിൽ അന്വേഷണത്തിനെത്തുന്ന എ. സി. പി വിൻസിയേയും ഒരു ഘട്ടത്തിൽ ആ കേസിലേക്ക് വന്നെത്തുന്ന മുൻ പോലീസ് ഉദ്യോഗസ്‌ഥനും വിൻസിയുടെ പിതാവുമായ എബ്രഹാമിനെയും ചുറ്റിപ്പറ്റിയാണ് കഥ നീങ്ങുന്നത്. കഥയെ പറ്റി കൂടുതൽ വാചാലനാകുന്നില്ല. സീരിയൽ കില്ലിംഗ് , മർഡർ ഇൻവെസ്റ്റിഗേഷൻ ത്രില്ലർ ജോണറിൽ വരുന്ന സിനിമകളുടെ പൊതുസ്വഭാവത്തിൽ നിന്നു കൊണ്ടു സൃഷ്ടിക്കപ്പെട്ട കഥാവഴി തന്നെയാണ് 'പാപ്പനും' പിന്തുടരുന്നതെങ്കിലും ഒരു പക്കാ ത്രില്ലർ എന്ന നിലയിൽ നിന്നും സിനിമയെ പ്രേക്ഷകനുമായി അല്പം കൂടി കൂടുതൽ അടുപ്പിക്കുന്നത് പ്രധാന കഥാപാത്രങ്ങളുടെ വൈകാരിക മുഹൂർത്തങ്ങളും ആത്മസംഘർഷങ്ങളും മുഖ്യകഥാതന്തുവിനോട് ചേർത്ത് അവതരിപ്പിച്ചിരിക്കുന്ന രീതിയാണ്. വിൻസി, എബ്രഹാം എന്നിവരുടെയും, മറ്റു ചില കഥാപാത്രങ്ങളുടെയും, വർഷങ്ങൾക്ക് മുൻപുള്ളതുമായ ഉപകഥകൾ മികച്ച രീതിയിലാണ് പോകെ പോകെ സിനിമ ചുരുളഴിയിക്കുന്നത്. തുടക്കം മുതൽ അവസാനം വരെ നിലനിർത്തിപോകുന്ന ഒരേ വേഗത്തിലുള്ള ആഖ്യാനവും പ്രേക്ഷകന് മടുപ്പോ വിരസതയോ നൽകാത്തതിൽ നല്ല പങ്കു വഹിക്കുന്നു. Usual pattern ലുള്ള കഥയായിട്ടും സിനിമ മൊത്തത്തിൽ നല്ലൊരു അനുഭവമാകുന്നത് തിരക്കഥയിൽ പാലിച്ചിരിക്കുന്ന ഈ കൈയ്യടക്കം കൊണ്ടാണ്. പോസ്റ്ററുകളും പ്രീ റിലീസ് പ്രൊമോഷനുകളും പാപ്പൻ എന്ന title വേഷത്തെ അവതരിപ്പിച്ച സുരേഷ് ഗോപിയെയും അദ്ദേഹത്തിന്റെ മകൻ ഗോകുൽ സുരേഷ് ഗോപിയെയും നൈല ഉഷയെയും കേന്ദ്രീകരിച്ചാണ് സംഭവിച്ചതെങ്കിലും സിനിമയിലേക്ക് വന്നാൽ കഥാപാത്ര നിർമിതി കൊണ്ടും പ്രകടനം കൊണ്ടും crucial എന്നു പറയാവുന്ന തരത്തിൽ അവതരിപ്പിക്കപ്പെട്ടത് നീത പിള്ള എന്ന നടി അവതരിപ്പിച്ച വിൻസി എബ്രഹാം എന്ന അസിസ്റ്റന്റ് കമ്മീഷണർ വേഷമാണ്. മികച്ച രീതിയിൽ അവരാ കഥാപാത്രത്തിലേക്ക് ഇറങ്ങി ചെന്നിട്ടുണ്ട്. ആബ്രിഡ് ഷൈൻ സിനിമകളായ 'പൂമര'ത്തിലും, 'കുങ് ഫു മാസ്റ്ററി'ലും ശ്രദ്ധേയമായ കഥാപാത്രങ്ങളെ അവതരിപ്പിച്ച നീതയ്ക്ക് കരിയറിലെ മറ്റൊരു നല്ല കഥാപാത്രത്തെ കൂടി ഈ സിനിമ സമ്മാനിയ്ക്കുന്നുണ്ട്. ആദ്യ പകുതിയിൽ 'പാപ്പനെ'ന്ന സുരേഷ് ഗോപി ഒരു extended cameo പോലെ വന്നും പോയുമിരുന്നപ്പോൾ screen time വച്ച് നിറഞ്ഞു നിന്നതും score ചെയ്തതും നീത തന്നെയായിരുന്നു. ഒരു യുവപൊലീസ് ഉദ്യോഗസ്ഥയുടെ ശരീരഭാഷയും മുഖഭാവങ്ങളും അവരിൽ ഭദ്രമായിരുന്നു എന്നു തന്നെ തോന്നി. റിയ സൈറയുടെ ഡബ്ബിങ്ങും ആ കഥാപാത്രത്തിനെ നല്ലരീതിയിൽ താങ്ങി നിർത്തുന്നുണ്ടായിരുന്നു. ![](https://cdn.boolokam.com/articles/2022/07/fwfwgg-2.jpg)കമ്മീഷണറും ഹൈവേയും ഏകലവ്യനും എഫ്.ഐ.ആറും പോലെയുള്ള സിനിമകളിലൂടെ ഒരു തലമുറയുടെ മൊത്തം fire brand വേഷങ്ങളുടെ ambassador ആയിരുന്ന സുരേഷ് ഗോപിയിൽ നിന്നും പുതുയുഗത്തിലെ സുരേഷ് ഗോപിയിലേക്കെത്തുമ്പോൾ ഒരു പ്രേക്ഷകനെന്ന നിലയിൽ തോന്നിയിരുന്ന ഏറ്റവും വലിയ നെഗറ്റീവ് 1.5x speed ൽ ഇട്ടാലും നോർമൽ ആയി തോന്നാത്ത അദ്ദേഹത്തിന്റെ ഡയലോഗ് ഡെലിവറി ആയിരുന്നു. പിന്നെ big M's നെ പോലെ വലിയ ഹിറ്റുകളുടെ അഭാവവും അദ്ദേഹത്തിലെ താരത്തിനെ തളർത്തിയിരുന്നു. അതിന് തരക്കേടില്ലാത്തൊരു അറുതി വരുത്താൻ പാപ്പനായിട്ടുണ്ടെന്ന് തോന്നുന്നു. പ്രായമായ, എന്നാലും ഉള്ളിലൊരു fire ബാക്കി നിൽക്കുന്ന retired CI എബ്രാഹാം മാത്യു എന്ന റോൾ അദ്ദേഹം നല്ല രീതിയിൽ സ്ക്രീനിലെത്തിച്ചിട്ടുണ്ട്. ഷമ്മി തിലകൻ അവതരിപ്പിച്ച ഒരു കഥാപാത്രത്തിന്റെ പ്രകടനവും സിനിമയിൽ ശ്രദ്ധേയമായ മറ്റൊരു ഘടകമാണ്. മറ്റു വേഷങ്ങളിലെത്തിയ വിജയരാഘവൻ, ചന്ദുനാഥ്, നന്ദു, ആശ ശരത്ത്, ഗോകുൽ സുരേഷ് എന്നിവരും തങ്ങളുടെ കഥാപാത്രങ്ങളെ നല്ല രീതിയിൽ അവതരിപ്പിച്ചിട്ടുണ്ട്. അജയ് ഡേവിഡ് കാച്ചപ്പിള്ളിയുടെ ഛായാഗ്രഹണവും ജേക്‌സ് ബിജോയുടെ പശ്ചാത്തലസംഗീതവും സിനിമയുടെ മൂഡ് കൃത്യമായി നിലനിർത്തും വിധമായിരുന്നു. 'പൊറിഞ്ചുമറിയംജോസി'ൽ കണ്ട ചുവപ്പ്-നീല നിറങ്ങളുടെ സമന്വയം പാപ്പന്റെ ദൃശ്യങ്ങളിലും ഉണ്ടായിരുന്നു. രാത്രിഷോട്ടുകളിലും ഡ്രോൺ ഷോട്ടുകളിലും quality പ്രകടമായിരുന്നു. ത്രില്ലു വേണ്ട സീനുകൾക്ക് അങ്ങനെയും വൈകാരികമായ രംഗങ്ങൾക്ക് അതാവശ്യമായ വിധത്തിലും പശ്ചാത്തലസംഗീതമൊരുക്കപ്പെട്ടിട്ടുണ്ട് 'പാപ്പനി'ൽ. ഏറ്റവും അപ്ഡേറ്റഡ് ആയ മലയാളത്തിലെ വെറ്ററൻ സംവിധായകൻ ഒരുപക്ഷേ ജോഷി ആയിരിക്കും. സിനിമാ ഡയലോഗിൽ 'ജോഷി ആശാന്മാരെ ചതിക്കുന്നവനാ'ണെങ്കിലും 1978 ൽ ടൈഗർ സലീമിൽ തുടങ്ങി 2022 ൽ പാപ്പനിൽ വരെ അദ്ദേത്തിന്റെ സംവിധായകനായുള്ള വിജയഗാഥ തുടരുന്നത് കലാനുസൃതമായ അപ്ഡേഷന്സ് സംഭവിക്കുന്നത് കൊണ്ട് തന്നെയാണ്. അഭിനയിക്കാൻ പുതിയ ആളുകളെയും പുറകിൽ പുതിയ ടെക്‌നീഷ്യൻമാരെയും കളത്തിലിറക്കി അദ്ദേഹം പയറ്റുന്ന കളികൾ മറ്റു old generation സിനിമാക്കാർ കണ്ടു പഠിയ്ക്കേണ്ട ഒന്നു തന്നെയാണ്.ഫ്രെയിം കോമ്പോസിഷനിലും കഥ അവതരിപ്പിക്കുന്ന രീതിയിലും ഇതൊരു 2022 ലെ സിനിമയാണെന്ന ബോധ്യമുള്ള ഒരു ഓൾഡ് ജെൻ സംവിധായകന്റെ കൈയ്യടക്കം പാപ്പനിലും കാണാം. പിന്നെ നെഗറ്റീവായി പറയാൻ കഴിയില്ലെങ്കിലും ഈയടുത്തു കണ്ട ഒരു ഇന്ത്യൻ സിനിമയിലെ ഫ്ലാഷ്-ബാക്ക് കഥ 'പാപ്പനി'ലെ ഫ്ലാഷ്-ബാക്ക് കഥയുമായി നല്ല സാമ്യം തോന്നി. ചില events അടക്കം പരിചിതമായി തോന്നിയത് രണ്ടാം പകുതിയിലെ ചില രംഗങ്ങൾ കുറെയൊക്കെ പ്രെഡിക്റ്റബിൾ ആക്കി. തീർത്തും കുറ്റമറ്റതായ, പ്രേക്ഷകരെ സീറ്റിന്റെ അറ്റത്ത് കൊണ്ടിരുത്തുന്നതായ, ഏറ്റവും പുതുമയുള്ളതായ ഒരു സിനിമയൊന്നുമല്ല പാപ്പൻ. പക്ഷേ കണ്ടിരിക്കുന്ന സമയത്തിന് നഷ്ടബോധം തോന്നിപ്പിക്കാത്ത ഒരു ഡ്രാമ-ത്രില്ലർ ഈ രണ്ടേമുക്കാൽ മണിക്കൂറിൽ സിനിമ പ്രേക്ഷകർക്ക് സമ്മാനിയ്ക്കുന്നുണ്ട്.