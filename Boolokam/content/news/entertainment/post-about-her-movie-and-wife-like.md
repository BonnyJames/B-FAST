---
author: Beaumaris
categories:
- Entertainment
comment_count: 0
date: 2023-09-21 06:48:08
draft: false
image: https://cdn.boolokam.com/articles/2023/09/dqdqddddd.jpg
like_count: 127981
share_count: 37156
tags:
- AI
- her movie 2013
- wife like 2022
title: നിർമ്മിത ബുദ്ധിയുടെ കാലത്ത്, അധികം വിദൂരമല്ലാത്ത ഭാവിയിൽ സംഭവിച്ചേക്കാവുന്ന
  സമാനമായ  പ്രമേയമുള്ള രണ്ടു സിനിമകൾ
view_count: 1749182
---

**AI (ആർട്ടിഫിഷ്യൽ ഇന്റലിജൻസ് ) കാലത്തെ പ്രണയം** **Sanoj Raghavan** ഭാര്യ നഷ്ടപ്പെട്ടതിനാൽ ദു:ഖിതനും ഏകാകിയുമായി അലയുകയാണോ നിങ്ങൾ ?ഭാര്യക്കു തുല്യയായ ഒരു കൃതിമ പങ്കാളിയെ ആർട്ടിഫിഷ്യൽ ഇന്റലിജൻസ് നിങ്ങൾക്കു നൽകിയാലോ? നിർമ്മിത ബുദ്ധിയുടെ കാലത്ത് ,അധികം വിദൂരമല്ലാത്ത ഭാവിയിൽ സംഭവിച്ചേക്കാവുന്ന സമാനതയുള്ള പ്രമേയം ഏറെ പുതുമയോടെ ആവിഷ്കരിക്കുന്ന രണ്ട് ചിത്രങ്ങളിതാ... 2013 ൽ പുറത്തിറങ്ങിയ ഹെർ, 2022 ൽ എത്തിയ വൈഫ് ലൈക്ക് ... ആദ്യ ചിത്രത്തിൽ,ഭാര്യയുമായി പിരിഞ്ഞു ജീവിക്കുന്ന തിയഡോറിനു കൂട്ടായെത്തുന്ന ഡിജിറ്റൽ അസിസ്റ്റന്റിനു സമാനമായ ഓപ്പറേറ്റിംഗ് സിസ്റ്റം, സാമന്തയെന്ന സ്ത്രീ സ്വത്ത്വം സ്വീകരിച്ച് അയാളുടെ വ്യക്തി ജീവിതത്തെ പൂരിപ്പിക്കുകയും പ്രചോദിപ്പിക്കുകയും ചെയ്യുമ്പോൾ അയാൾ അവളുമായി അഗാധ പ്രണയത്തിലാവുന്നു ..കുറച്ചുകൂടി പുതിയ കാലത്തെ അഭിസംബോധന ചെയ്യുന്ന "വൈഫ് ലൈക്കി "ൽ വിഭാര്യനായ വില്യത്തിന് പങ്കാളിയായി ,ഒരു ആധുനിക കമ്പനി നൽകുന്നത് , അയാളുടെ മരിച്ചു പോയ ഭാര്യയുടെ രൂപഭാവങ്ങളും പേരുമുള്ള സുന്ദരിയായ ആർട്ടിഫീഷ്യൽ ഹ്യൂമൻ , മെറിഡിത്തിനെയാണ്. അവൾ എല്ലാ രീതിയിലും , എല്ലായിടത്തും (കിടപ്പറയിലും ) അയാളുടെ ഭാര്യ തന്നെയാവുന്നു..ഈ പ്രണയങ്ങൾക്കു ദീർഘായുസ്സുണ്ടാവുമോ? https://youtu.be/dJTU48_yghs തിയഡോർ തന്റെ സ്വപ്നസമാനമായ അവസ്ഥയിൽ നിന്നുണരുന്നത്, മുൻഭാര്യയുമായി യാദൃച്ഛികമായി കണ്ടുമുട്ടുമ്പോൾ, അവളുടെ കുറ്റപ്പെടുത്തലിന്റെ പ്രഹരമേറ്റിട്ടാണ്. "നിങ്ങൾക്ക് കുടുംബ ജീവിതത്തിന്റെ ഉത്തരവാദിത്വങ്ങളൊന്നും ഏറ്റെടുക്കാൻ വയ്യാത്തതു കൊണ്ടാണ് നിങ്ങൾ അവളെ സ്നേഹിക്കുന്നത് , പോയി മറ്റാരെയെങ്കിലും കണ്ടെത്തൂ...''പിന്നീട് ,സാമന്തയുടെ എണ്ണമറ്റ മറ്റുപ്രണയങ്ങളെക്കുറിച്ച് അറിയുമ്പോൾ അത് അയാളെ തകർത്തു കളയുന്നു ."വൈഫ് ലൈക്കി" ലാവട്ടെ ആർട്ടിഫിഷ്യൽ ഹ്യൂമൻ മെറിഡിത്തിനാണ് അവളുടെ സ്വപ്നക്കാഴ്ചകളിൽ നിന്ന് തിരിച്ചറിവു ലഭിക്കുന്നത് ... ![](https://cdn.boolokam.com/articles/2023/09/dqdqddddd.jpg)തന്റെ ഓർമ്മകളിൽ പലതും മായ്ച്ചുകളയുകയോ മറച്ചുവെയ്ക്കുകയോ ചെയ്തിട്ടുണ്ടെന്നറിയുമ്പോൾ അവൾ ആ നിഗൂഢ സത്യങ്ങൾ തിരഞ്ഞു പോകുന്നു.മറ്റൊരു മെറിഡിത്താവുന്നു. **Her** ലെ നായകൻ, ജോക്കറായി നമ്മെ അമ്പരപ്പിച്ച ഹ്വാക്കീൻ ഫീനിക്സ് സ്വാഭാവികാഭിനയത്തിലൂടെ നമ്മെ വിസ്മയിപ്പിച്ചു കൊണ്ട് തിയഡോർ ആയി പകർന്നാടുന്നു. സ്കാർലെറ്റ് ജോൺസന്റെ വശ്യമനോഹരമായ , രതി നിറഞ്ഞു നിൽക്കുന്ന ശബ്ദത്തിൽ നാം സാമന്തയെ അനുഭവിക്കുന്നു. മെറിഡിത്ത് എന്ന കൃത്രിമ മനുഷ്യ പങ്കാളിയായി ഹ്യൂമൻ ഡോളുകളുടെ മാനറിസങ്ങൾ ഒട്ടും ചോർന്നുപോകാതെ ചാരുതയാർന്ന അഭിനയത്തിലൂടെ മനസ്സു കവരുന്നത് എലീന കാംപോറിസാണ് . വില്യമെന്ന നിഗൂഢത പേറുന്ന ഭർത്താവായി ജോനാഥൻ റൈസ് മേയേഴ്സ് തിളങ്ങുന്നു.Her ന്റെ രചനയും സംവിധാനവും നിർവ്വഹിച്ചിരിക്കുന്നത് സ്പൈക്ക് ജോൺസ്.Wifelike നെ തികച്ചും പുതുമയാർന്ന അന്തരീക്ഷത്തിൽ അവതരിപ്പിച്ചിരിക്കുന്നത് സംവിധായകൻ ജയിംസ് ബേർഡാണ്. https://youtu.be/Q0who82bdhU ( രണ്ടു ചിത്രങ്ങളിലും ആവശ്യത്തിന് ഇന്റിമേറ്റ് രംഗങ്ങളുള്ളതിനാൽ മുതിർന്നവരുടെ വിവേചന ബുദ്ധിയോടെ കാണുമല്ലോ?.)