---
author: Beaumaris
categories:
- Entertainment
comment_count: 0
date: 2022-10-18 10:18:46
draft: false
image: ''
like_count: 126968
share_count: 23768
tags:
- anoop menon
- kannan thamarakkulam
- prakash raj
- VARAL MOVIE
title: യുവാക്കളേയും കുടുംബങ്ങളേയും ഒരുപോലെ രസിപ്പിക്കുന്ന ഈ കിടിലൻ പൊളിറ്റിക്കൽ ത്രില്ലർ
  ചിത്രം
view_count: 1784596
---

**വരാൽ റിവ്യൂ** **Muhammed Sageer Pandarathil** അനൂപ് മേനോൻ കഥയും തിരക്കഥയും സംഭാഷണവും എഴുതി കണ്ണൻ താമരക്കുളം കണ്ണൻ എന്ന പേരിൽ ആദ്യമായി സംവിധാനം ചെയ്ത വരാൽ എന്ന ചിത്രം ടൈം ആഡ്സ് എന്റർടെയിന്മെന്റിന്റെ ബാനറിൽ പി എ സെബാസ്റ്റ്യൻ നിർമ്മിച്ചിരിക്കുന്നത്.കഥ നടക്കുന്നത് 2024 ലാണ്, കേരളത്തിൽ തെരഞ്ഞെടുപ്പ് അടുത്തിരിക്കുന്നു. കഴിഞ്ഞ പത്ത് വർഷമായി കേരളം ഭരിക്കുന്നത് എൽഡിസിയുടെ കരുത്തനായ നേതാവ് പ്രകാശ് രാജിന്റെ കഥാപാത്രമായ അച്യുതൻ നായരാണ്. ഇയാളെ തളക്കാൻ ആരെ ഇറക്കണം എന്ന ആലോചനയിലാണ് സിഡിഎഫ് എന്ന എതിർകക്ഷി. പാർട്ടിയിൽ തന്നെ മുതിർന്ന നേതാക്കൾ ഉണ്ടെങ്കിലും, മുഖ്യമന്ത്രി സ്ഥാനാർഥി ആരെന്നറിയാൻ ഡൽഹിയിയിൽ നിന്നുള്ള തീരുമാനം കാത്തിരിക്കുകയാണവർ. അങ്ങിനെ ആ തീരുമാനം എത്തി, ഇടവേള ബാബുവിന്റെ കഥാപാത്രം മാടായിക്കോണം ദേവദാസ്, ആ സീൽ വെച്ച കവർ ശങ്കർ രാമകൃഷ്ണന്റെ കഥാപാത്രമായ യുവ എം പി അനന്തകൃഷ്ണനെ ഏല്പിക്കുന്നു. അതിലെ പേര് വായിച്ച് പാർട്ടിയിൽ മുതിർന്ന നേതാക്കൾ അന്തംവിട്ടു. ദി ബ്ലാക്ക് മാൻ എന്നറിയപ്പെടുന്ന അനൂപ് മേനോന്റെ കഥാപാത്രമായ ഡേവിഡ് ജോൺ മേടയിലിൽ എന്ന യുവാവിനെയാണ് മുഖ്യമന്ത്രി പദത്തിലേക്ക് ഹൈകമാൻ്റ് തിരഞ്ഞെടുത്തിരിക്കുന്നത്. ഈ സ്ഥാനം കാത്തിരുന്ന പാർട്ടി നേതാക്കളായ ഹരീഷ് പേരാടിയുടെ ജോസഫ് വടക്കൻ, നന്ദുവിന്റെ മാടായി മാധവൻ, സ്റ്റീഫൻ പായിപ്പാട്, ജയകൃഷ്ണന്റെ പവിത്രൻ മുക്കത്തറ എന്നിവർക്ക് പുതിയ ആളെ അംഗീകരിക്കാൻ പറ്റാത്തതിനാൽ പാർട്ടിയിൽ പലതരം അസ്വാരസ്യങ്ങൾ ഉണ്ടാകുന്നു. അതോടൊപ്പം സിഡിഎഫിലെ രണ്ടാം കക്ഷിയായ മുസ്ലിം പാർട്ടിയുടെ നേതാവായ സുരേഷ് കൃഷ്ണയുടെ കഥാപാത്രം ഗഫൂർ റാവുത്തറും എൽഡിസിയിലെ രണ്ടാമനായ കൊല്ലം തുളസിയുടെ കഥാപാത്രം തിടമ്പിലാനും തമ്മിൽ രഹസ്യധാരണ ഉണ്ടാക്കുന്നു. ഇതിന് തങ്ങൾ കുടുംബം കൂട്ടുനിൽക്കുകയും വേണം. തങ്ങൾ കുടുംബത്തിലെ ഇപ്പോഴത്തെ മുതിർന്ന ആൾ സായികുമാറിന്റെ കഥാപാത്രം അബ്ദുൽ റഹ്‌മാൻ സാഹിബാണ്. ഇദ്ദേഹത്തെ തന്റെ ചൊൽപടിക്ക് നിർത്താൻ ഒരു നാറിയ കളിയാണ് ഇയാൾ പ്ലാൻ ചെയ്യുന്നത്. ഡേവിഡ് ജോണിന് 25 വയസ്സുള്ളപ്പോഴാണ് അച്ഛൻ ജോൺ ഒരു കാർ അപകടത്തിൽ മരണപ്പെടുന്നത്. അന്ന് ആ അപകടം സമയത്ത് ഡേവിഡും ആ കാറിൽ ഉണ്ടായിരുന്നു. ആസൂത്രിതമായിരുന്നു ആ അപകടമെന്ന് ആരോപണമുണ്ടായിരുന്നു എങ്കിലും, ഇതുവരെ തെളിയിക്കാൻ സാധിച്ചിട്ടില്ല. എന്നാൽ തിടമ്പിലാനാണ് ഇതിന്റെ പിന്നിലെന്ന് ഒരു രഹസ്യ ശ്രുതിയുണ്ടായിരുന്നു. ജോൺ കമ്യുണിസ്റ്റുകാരനായിരുന്നെങ്കിൽ മകൻ വലതുപക്ഷമായിരുന്നു. ഡേവിഡിന്റെ അമ്മ ഒരു താഴ്ന്ന ഹിന്ദു ജാതിയിൽ പെട്ട സ്ത്രീ ആയിരുന്ന ലാച്ചിയമ്മയായിരുന്നു. അതുപോലെ ഡേവിഡ് കല്യാണം കഴിച്ചിരിക്കുന്നത് ഈഴവ ജാതിയിലെ സമുന്നത നേതാവ് കുറുച്ചി ഗോപാലന്റെ ഏക മകളായ വൃന്ദയെയാണ്. ഇരുകാലുകളും തളർന്ന് വീൽ ചെയർ മാത്രം ആശ്രയിച്ച് ജീവിക്കുന്ന ഈ കഥാപാത്രം ചെയ്തിരിക്കുന്നത് പ്രിയങ്ക നായരാണ്. കാര്യങ്ങളിങ്ങിനെ മുന്നോട്ട് പോകുമ്പോൾ, കുറച്ച് സ്ത്രീ തല്പരനായ ഡേവിഡിന് തന്റെ കാമുകി മാധുരി ബ്രഗൻസയുടെ കഥാപാത്രം മല്ലികയുടെ ഫോൺ കോൾ വരുന്നത്. ഇന്ന് ഭർത്താവ് വീട്ടിൽ ഉണ്ടാകില്ല, അതിനാൽ ഇന്നത്തെ രാത്രി അവിടെ ആഘോഷിക്കാം എന്ന ആ വിളി വരേണ്ട താമസം അയാൾ അതിനായി തയ്യാറായി. അതിനായി അയാൾ ഉപയോഗിച്ച വാഹനം തന്റെ സുഹൃത്തും ആഡ് ഡയരക്ടറും റീട്ടേഡ് കേണലുമായ രഞ്ജി പണിക്കരുടെ കഥാപാത്രമായ അൽത്താഫ് ഹുസൈൻ മരക്കാരുടെ വാഹനമായിരുന്നു. തന്റെ വാഹനത്തിന്റെ ഡ്രൈവറോട്, തന്റെ വാഹനത്തിൽ അവരുടെ പൂപ്പാറ എസ്റ്റേറ്റിൽ പോയി തങ്ങിക്കോളൂ, താൻ രാവിലെ അങ്ങോട്ട് വന്നോളാം എന്ന് പറയുന്നു.എന്നാൽ ആ പോക്കിൽ ഡ്രൈവറും വാഹനവും അപകടത്തിൽപ്പെടുന്നു. അതേ സമയം ഡേവിഡ് ഹണീ ട്രാപ്പിൽപ്പെടുന്നു. എന്നാൽ പുറംലോകമറിഞ്ഞ വാർത്ത, ഡേവിഡിനെ തീവ്രവാദികൾ തട്ടികൊണ്ടുപോയന്നായിരുന്നു. അത് സത്യമായിരുന്നു. സെന്തിൽ കൃഷ്ണയുടെ കഥാപാത്രമായ മുഹ്സിനും അയാളുടെ ഭാര്യ ഗൗരി നന്ദയുടെ കഥാപാത്രമായ ഷാസിയയും കൂട്ടാളികളുമായിരുന്നു ഡേവിഡിനെ ഹണി ട്രാപ്പിൽ കുടുക്കിയത്. ഇവർ ആവശ്യപ്പെടുന്ന മോചനദ്രവ്യം 30 കോടിയും. എന്നാൽ ഇവരുടെ പിന്നിലെ നേതാവ് അൽത്താഫ് ഹുസൈനാണെന്ന് അറിയുമ്പോൾ ഡേവിഡും നമ്മളും ഞെട്ടും. ഈ തീവ്രവാദികളിൽ നിന്ന് ഡേവിഡിനെ രക്ഷപെടുത്താൻ ആന്റി ടെററിസ്റ്റ് കോഡിലെ സമർത്ഥനായ യുവ ഓഫീസറും ഡേവിഡിന്റെ കൂട്ടുകാരനുമായ സണ്ണി വെയിന്റെ കഥാപാത്രം നാസർ അഹമ്മദ് രംഗത്ത് വരുന്നതോടെ കഥ ആകെ മാറുന്നു. പിന്നീട് അവിടെ നടക്കുന്ന സംഭവങ്ങൾ, ടിസ്റ്റുകളുടെ അയ്യരുകളിയാണ് പ്രേക്ഷകർക്ക് സമ്മാനിക്കുന്നത്..... രവിചന്ദ്രന്റെ ഛായാഗ്രഹണവും അയൂബ് ഖാന്റെ ചിത്രസംയോജനവും ഗോപി സുന്ദർ, നിനോയ് വർഗീസ് എന്നിവർ ചേർന്നുള്ള സംഗീതവും ചിത്രത്തെ കൂടുതൽ മികച്ചതാക്കുന്നുണ്ട്. യുവാക്കളേയും കുടുംബങ്ങളേയും ഒരുപോലെ രസിപ്പിക്കുന്ന ഈ കിടിലൻ പൊളിറ്റിക്കൽ ത്രില്ലർ ചിത്രം തരുന്നത് നല്ലൊരു തിയറ്റർ അനുഭവമായിരിക്കും അതിനാൽ തന്നെ നല്ല ചിത്രങ്ങൾ ഇഷ്ടപ്പെടുന്ന എല്ലാവർക്കും ധൈര്യമായി വരാൽ കാണാൻ ടിക്കറ്റ് എടുക്കാം......