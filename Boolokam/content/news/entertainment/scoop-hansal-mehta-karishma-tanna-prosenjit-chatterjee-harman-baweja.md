---
author: Beaumaris
categories:
- Entertainment
comment_count: 0
date: 2023-06-07 06:41:14
draft: false
image: https://cdn.boolokam.com/articles/2023/06/DQQQQW-1024x683.png
like_count: 51935
share_count: 22239
tags:
- Featured
- Hansal Mehta
- harman baweja
- Karishma Tanna
- prosenjit chatterjee
- Scoop
title: നിങ്ങൾക്ക് 6 മണിക്കൂർ നീക്കിവെയ്ക്കാനുണ്ടെങ്കിൽ കാണാൻ പറ്റിയ സീരീസ് ആണ് 'സ്‌കൂപ്'
view_count: 1171805
---

**Vani Jayate** **സ്കൂപ്പ് - നെറ്റ്ഫ്ലിക്സ്** മുതിർന്ന മാധ്യമപ്രവർത്തകനും ക്രൈം റിപ്പോർട്ടറുമായ ജ്യോതിർമയ് ഡേ കൊല്ലപ്പെട്ട ദിവസം ഒരു ഒഫീഷ്യൽ ആവശ്യത്തിനായി ഞാൻ മുംബൈയിൽ ഉണ്ടായിരുന്നു. പിറ്റേ ദിവസത്തെ ടൈംസ് ഓഫ് ഇന്ത്യയിൽ നിന്നാണ് ആ കൊലപാതകത്തെ പറ്റി വായിക്കുന്നതും, അദ്ദേഹം ആരാണെന്ന് അറിയുന്നതും. പിന്നെ അതിനെക്കുറിച്ചുള്ള വാർത്തകൾ അധികം വായിച്ചിട്ടില്ല. മഹാരാഷ്ട്രയ്ക്ക് പുറത്ത് അത് വലിയ രീതിയിൽ റിപ്പോർട്ട് ചെയ്യപ്പെട്ടിട്ടുമില്ല. എന്നാൽ പിന്നീട് എവിടെയോ ആ കൊലക്കേസുമായി ബന്ധപ്പെട്ട് ഏഷ്യൻ ഏജിന്റെ ഡെപ്യൂട്ടി എഡിറ്റർ ജിഗ്ന വോറയുടെ അറസ്റ്റ് നടന്നിരുന്നു എന്നത് വായിച്ചിരുന്നു. അങ്ങിനെ MCOCA പ്രകാരം കുറ്റം ആരോപിക്കപ്പെട്ട് ഒമ്പത് മാസത്തോളം ജയിലിൽ കഴിയേണ്ടി വന്ന ജിഗ്ന വോറ തന്റെ അനുഭവങ്ങൾ ഒരു പുസ്തകമാക്കി ഇറക്കിയിരുന്നുവെന്നത് കേട്ടിരുന്നെങ്കിലും അത് വായിച്ചിരുന്നില്ല. ആ പുസ്തകത്തെ അടിസ്ഥാനമാക്കി സ്‌കാം 1992 ന് ശേഷം ഹാൻസൽ മേത്ത അണിയിച്ചൊരുക്കിയ പരമ്പരയാണ് സ്‌കൂപ്പ്. [](https://cdn.boolokam.com/articles/2023/06/DQQQEE.jpg)മുംബൈ അധോലോകത്തെക്കുറിച്ച് ഏറ്റവും ആധികാരികമായിട്ടുള്ള പുസ്തകങ്ങൾ രചിച്ച ആളാണ് ഹുസ്സൈൻ സൈദി. ഷൂട്ടൗട്ട് സിനിമകൾ മുതൽ ഗംഗുഭായ് വരെയുള്ള സിനിമകൾക്ക് പ്രമേയമായിട്ടുള്ളത് അദ്ദേഹത്തിന്റെ രചനകൾ ആണ്. ഇവിടെ സ്റ്റോറി കൺസൾട്ടന്റായി എത്തിയിരിക്കുന്നത് അതെ ഹുസ്സൈൻ സൈദിയാണ്. അത് സംഭവങ്ങളോട് കൂടുതൽ സത്യസന്ധത പുലർത്താൻ മേത്തയെ സഹായിച്ചിരിക്കുമെന്ന് കരുതുന്നു. ആറ് എപ്പിസോഡുകൾ മാത്രമായുള്ള ഒറ്റയിരുപ്പിൽ തീർക്കാവുന്ന ഒരു സീരീസ് ആണ് സ്‌കൂപ്പ്. ആദ്യ രണ്ട് എപ്പിസോഡുകളിൽ കണ്ടിരിക്കാൻ നിങ്ങൾക്ക് കഴിയുമെങ്കിൽ, തുടർന്നങ്ങോട്ട് ഇതൊരു മികച്ച വാച്ചാണെന്ന് ഞാൻ ഉറപ്പ് തരാം. ചടുലമായ ഗതിവേഗവും, കൈകാര്യം ചെയ്ത വിഷയത്തിന്റെ കാലികപ്രസക്തിയും, മികച്ച എഴുത്തുവേലയും, മുഖ്യ കഥാപാത്രങ്ങളായി വേഷമിട്ടവരുടെ മികച്ച പ്രകടനങ്ങളുമൊക്കെ കൊണ്ട് ഹർഷദ് മേത്തയുടെ കഥ പറഞ്ഞ സ്കാമിനോട് കിട പിടിക്കാൻ സ്കൂപ്പിന് സാധിച്ചിട്ടുണ്ട്. [![](https://cdn.boolokam.com/articles/2023/06/DQQQQW-1024x683.png)](https://cdn.boolokam.com/articles/2023/06/DQQQQW.png)ഒന്ന് പറയട്ടെ, ഒരു അഭിനേത്രി എന്ന നിലയിൽ കരിഷ്മ തന്നയെ എനിക്ക് അത്ര ഇഷ്ടമായിരുന്നില്ല... അതിനുള്ള അവസരങ്ങൾ അവർക്ക് ലഭിച്ചിരുന്നില്ല എന്നതായിരിക്കും കാരണം. എന്നാൽ സ്കൂപ്പ് കണ്ടപ്പോൾ ആ ധാരണകളെല്ലാം മാറ്റാൻ എന്നെ പ്രേരിപ്പിച്ചു. ജാഗൃതി പഥക് എന്ന കഥാപാത്രമായി അവർ മികച്ച പ്രകടനമാണ് കാഴ്ചവെച്ചത്. ആ കഥാപാത്രത്തോട് നൂറ് ശതമാനം നീതി പുലർത്താൻ അവർക്ക് കഴിഞ്ഞിട്ടുണ്ട്. ബാക്കിയുള്ള അഭിനേതാക്കളും നന്നായിട്ടുണ്ട്. സീഷാൻ അയൂബിനൊപ്പം എത്തിയ ഹർമൻ ബവേജയെയും അമ്പരപ്പിച്ചിട്ടുണ്ട്. പ്രിയങ്ക ചോപ്രയുടെ ബോയ് ഫ്രണ്ട് എന്ന മേൽവിലാസത്തിൽ, സ്വന്തം അച്ഛൻ ഹാരി ബവേജയുടെ കോടികൾ വെള്ളത്തിലാക്കി ഒരു മെഗാ ഫ്ലോപ്പുമായി തുടക്കമിട്ട് വിസ്മൃതിയിലേക്ക് വീണ ഹർമാന്റെ തിരിച്ചു വരവായിരിക്കും സ്‌കൂപ്പ്. പ്രോസേനജിത്തിന്റെ കാമിയോ റോൾ കൊള്ളാം. [![](https://cdn.boolokam.com/articles/2023/06/QQQDD.jpg)](https://cdn.boolokam.com/articles/2023/06/QQQDD.jpg)നടന്ന സംഭവങ്ങളെ ആസ്പദമാക്കിയിട്ടുള്ളതാണ് പ്രമേയം എന്നുള്ളത് കൊണ്ട് തന്നെ, ദാവൂദിനെയും ഛോട്ടാ രാജനെയും പോലുള്ള കാരക്ടറുകളെ അതെ പേരിൽ തന്നെയാണ് പരാമര്ശിക്കപ്പെട്ടിട്ടുള്ളത്. ഐബിയും മുംബൈ പോലീസ് ക്രൈം ബ്രാഞ്ചും തമ്മിലുള്ള അധികാര വടംവലി അധോലോകത്തിനെതിരെയുള്ള പോരാട്ടത്തെ എത്രമാത്രം ബാധിച്ചിരുന്നുവെന്ന് അധികം വളച്ചുകെട്ടൊന്നും കൂടാതെ ഇവിടെ പരാമർശിക്കുന്നുണ്ട്. അതെ സമയം JCP ഷ്രോഫ് ആരാണെന്ന് പ്രേക്ഷകർക്ക് കൃത്യമായി മലസ്സിലാക്കാൻ കഴിയും, ആചാര്യ ആരാണെന്നും നമുക്കറിയാം. വിരമിച്ചതിന് ശേഷം ആചാര്യ ഏത് പാർട്ടിയിൽ ചേർന്നു എന്നതും നിങ്ങൾക്ക് കൃത്യമായി അറിയാം.വൈകാരികമായ നിരവധി മുഹൂർത്തങ്ങൾ ഉള്ള ഈ പരമ്പര പ്രത്യേകിച്ചും മികവ് പുലർത്തുന്നത്, സംഭവങ്ങളോട് സത്യസന്ധത പുലർത്തുന്നു എന്ന കാര്യത്തിലാണ്. [![](https://cdn.boolokam.com/articles/2023/06/HHH-1.webp)](https://cdn.boolokam.com/articles/2023/06/HHH-1.webp)തീർച്ചയായും, ചില ക്രിയാത്മക സ്വാതന്ത്ര്യങ്ങൾ എടുത്തിട്ടുണ്ടായിരിക്കണം, എന്നാലും അത് മുഴച്ചു നിൽക്കുന്നില്ല എന്ന് തന്നെ പറയണം. കണ്ടു കഴിഞ്ഞപ്പോൾ മുമ്പ് വായിച്ചു ഷെൽഫിൽ വെച്ച് മറന്ന ഹുസ്സൈൻ സൈദിയുടെ പുസ്തകങ്ങൾ എടുത്തു ഒരു പുനർവായന നടത്തിയാലോ എന്നാണ് കരുതുന്നത്. മൊത്തത്തിൽ, നിങ്ങൾക്ക് ഒരു 6 മണിക്കൂർ നീക്കിവെയ്ക്കാൻ ബാക്കിയുണ്ടെങ്കിൽ, ബിഞ്ച് വാച്ചിന് പറ്റിയ മെറ്റേറിയൽ ആണ് സ്‌കൂപ്പ്. സ്ട്രീമിങ് ഇൻ നെറ്ഫ്ലിക്സ്. https://youtu.be/mmnQzRP-NZ4