---
author: Beaumaris
categories:
- Entertainment
comment_count: 0
date: 2023-12-31 06:06:37
draft: false
image: https://cdn.boolokam.com/articles/2023/12/dqdqdd.webp
like_count: 43440
share_count: 43096
tags:
- Nimrat Kaur
- Radhika Madan
- sajini shinde ka viral video
- Three Of Us
title: സ്ത്രീപക്ഷത്ത് നിന്നും സംവദിക്കുന്ന രണ്ടു കൊച്ചു സിനിമകൾ ആണ് സജിനി ഷിൻഡെ കി
  വൈറൽ വീഡിയോയും, ത്രീ ഓഫ് അസും
view_count: 1523535
---

**Vani Jayate** രണ്ടു മനോഹരമായ ഹിന്ദി സിനിമകൾ ഇക്കഴിഞ്ഞ ദിവസം കണ്ടു. രണ്ടും നെറ്റ്ഫ്ലിക്സിൽ. രണ്ടും സ്ത്രീ കഥാപാത്രങ്ങൾക്ക് പ്രാധാന്യം കൊടുത്തുകൊണ്ട് സൃഷ്ടിച്ച, സ്ത്രീ പക്ഷത്ത് നിന്നും സംവദിക്കുന്ന കൊച്ചു സിനിമകൾ. എന്നാൽ പരിചരണം കൊണ്ട് വ്യത്യസ്തത പുലർത്തുന്നവ. മെയിൻ സ്ട്രീമിൽ ഇടം കിട്ടാത്ത മികച്ച പ്രതിഭകൾക്ക് ഓറ്റിറ്റി പ്ലാറ്റുഫോമുകളിൽ തങ്ങളുടെ കഴിവുകൾ പ്രകടിപ്പിക്കാൻ അവസരം കിട്ടുന്നുണ്ട് എന്നതിന്റെ ഉദാഹരണങ്ങളായി എടുക്കാവുന്ന സിനിമകളാണ്. ഒരു പക്ഷെ, ഏതാനും വർഷങ്ങൾക്ക് മുമ്പാണെങ്കിൽ പ്രദർശിപ്പിക്കാൻ തീയറ്റർ പോലും കിട്ടാൻ ഇടയില്ലാത്ത സിനിമകളാണ് രണ്ടും. സജിനി ഷിൻഡെ കി വൈറൽ വീഡിയോയും, ത്രീ ഓഫ് അസും. തന്റെ പിറന്നാൾ ആഘോഷിക്കാൻ സഹപ്രവർത്തകർക്കൊപ്പം സിംഗപ്പൂരിലേക്ക് പോവുന്ന, പൂനെയിൽ നിന്നുള്ള പാരമ്പര്യത്തിലൂന്നി ജീവിക്കുന്ന ഉപരി-മദ്ധ്യവർഗ്ഗ കുടുംബത്തിൽ ജീവിക്കുന്ന അധ്യാപികയായ സജിനി ഷിൻഡെ. ആഘോഷങ്ങൾക്കിടയിൽ വെച്ച് എടുക്കപ്പെട്ട വീഡിയോവിൽ മദ്യലഹരിയിൽ പുരുഷന്മാർക്കിടയിൽ ഉന്മാദനൃത്തം ചെയ്യുന്ന അവരുടെ ഒരു വീഡിയോ അബദ്ധവശാൽ സ്‌കൂൾ ഗ്രൂപ്പിൽ ഷെയർ ചെയ്യപ്പെടുകയും അത് വൈറൽ ആകപ്പെടുകയും ചെയ്യുന്നു. അതെ തുറന്ന് കുടുംബത്തിന്റെയും, സമൂഹത്തിന്റെയും ഒക്കെ വിചാരണ നേരിടേണ്ടി വരുന്ന അവൾ, https://youtu.be/RtTSvyhc3MA തന്റെ പിതാവും, തന്റെ പ്രതിശ്രുത വരനുമാണ് തന്റെ ആത്മഹത്യക്ക് ഉത്തരവാദികൾ എന്ന് കത്തെഴുതി വെച്ച് അപ്രത്യക്ഷയാവുന്നു. അതിനെ തുടർന്ന് അന്വേഷിക്കാൻ എത്തുന്ന പോലീസ് ഉദ്യോഗസ്ഥയുടെ അന്വേഷണങ്ങളിലൂടെ അനാവ്രതമാവുന്ന സജിനി എന്ന പെൺകുട്ടിയുടെ അതി മനോഹരമായ വ്യക്തിത്വും, അവൾക്ക് ജീവിക്കേണ്ടി വന്ന ബന്ധങ്ങളുടെ ബന്ധനങ്ങളിൽ പെട്ടുഴറുന്ന പരിമിതമായ ലോകവും, അവൾക്ക് ചുറ്റും പഞ്ചരങ്ങൾ തീർക്കുന്ന കുടുംബത്തിന്റെയും സമൂഹത്തിന്റെയും ജീർണ്ണതയുമൊക്കെ ആണ് വിഷയങ്ങൾ. നാടകീയത കലർന്ന, എന്നാൽ അതെ സമയം മൂർച്ചയുള്ള സംഭാഷണങ്ങൾ കൊണ്ട് പറയുന്ന ഒരു രീതിയാണ് സംവിധായകൻ അവലഭിച്ചിട്ടുള്ളത്. അതിനെ കൂടുതൽ ശക്തമായ രീതിയിൽ സ്ക്രീനിലേക്ക് പകർത്തിയിട്ടുണ്ട് നിമ്രിത്ത് കൗറും രാധിക മദനും. കുറിക്ക് കൊള്ളുന്ന സാമൂഹ്യ വിമർശനങ്ങൾ ഒട്ടും വെള്ളം ചേർക്കാതെ പറഞ്ഞിട്ടുണ്ട് എന്നുള്ളതാണ് ചിത്രത്തിൻറെ കരുത്ത്. അന്വേഷണം എന്നത് അതിനൊരു ടൂൾ മാത്രമാണ്. പാട്രിയാർക്കിയെ അതിനിശിതമായി തന്നെ ആക്രമിച്ചിട്ടുണ്ട്. ![](https://cdn.boolokam.com/articles/2023/12/dqdqdd.webp)അതെ സമയം ത്രീ ഓഫ് അസ്, മറ്റൊരു തലത്തിലുള്ള അന്വേഷണമാണ്. ജീവിത സായാഹ്നത്തിൽ തന്റെ ബോധമണ്ഡലത്തെ ഡയമെൻഷ്യ കാർന്നു തിന്നുന്നതിന് മുമ്പ് തന്റെ ഭൂതകാലത്തിലേക്ക് ഒരു യാത്ര നടത്താൻ ഒരു മധ്യവയസ്കയായ സ്ത്രീ തന്നെ അറിയുന്ന തന്റെ ജീവിത പങ്കാളിയോടൊപ്പം നടത്തുന്ന ഒരു യാത്ര. കൊങ്കണിന്റെ അതി മനോഹരമായ ദൃശ്യ പശ്ചാത്തലത്തിൽ ഒരു കവിത പോലെ അതിഹൃദ്യമായ ബന്ധങ്ങളുടെ കഥയാണ് പറയുന്നത്. പതിഞ്ഞ താളത്തിൽ പറഞ്ഞു പോവുന്ന ചിത്രം ഷെഫാലി ഷായുടെ മികച്ച പെർഫോമൻസ് കൊണ്ട് വേറൊരു തലത്തിലേക്ക് ഉയർത്തപ്പെടുകയാണ്. ഷെഫാലിക്ക് ചേർന്ന് നിൽക്കുന്ന രീതിയിൽ തന്റെ വേഷത്തെ അതി മനോഹരമാക്കിയിട്ടുണ്ട് ജയദീപ് അലാവത്തും. തന്റെ മനസ്സിന്റെ ഉള്ളറകളിൽ എങ്ങോ അടക്കി വെച്ച വേദനിപ്പിക്കുന്ന ഒരു ഭൂതകാല അനുഭവത്തിന്റെ അവശേഷിക്കുന്ന ചോദ്യങ്ങൾക്കുള്ള മറുപടി കണ്ടെത്തുവാൻ, തന്റെ ഓർമ്മകൾ ശിഥിലമാവുന്നതിന് മുമ്പ് ഒരു ശ്രമം നടത്താനെത്തുന്ന ഷൈലജ.. തന്റെ മനഃസംഘർഷങ്ങളെ പക്വത കൊണ്ട് മറികടന്ന് കൊണ്ട് അവളുടെ കൂടെ നിൽക്കുന്ന ദീപാങ്കർ. രണ്ടു പതിറ്റാണ്ടുകൾക്ക് ശേഷം അവൾ കണ്ടുമുട്ടുന്ന തന്റെ ഭൂതകാലത്തിലെ എല്ലാമായിരുന്നു പ്രദീപ്... ഈ മൂന്ന് കഥാപാത്രങ്ങളിലൂടെയാണ് ഒരു അരുവി പോലെ ഒഴുകുന്ന ബന്ധങ്ങളുടെ, ഒരു പുകമറയ്ക്ക് പിന്നിൽ മറയാൻ തുടങ്ങുന്ന ഓർമ്മകളുടെ അതീവ ചാരുതയുള്ള കഥ പറയുന്നത്. https://youtu.be/B_uQGJAKPIA കാതടപ്പിക്കുന്ന ശബ്ദഘോഷങ്ങളുടെ, വയലൻസിന്റെ ആഘോഷങ്ങളുടെ ഇടയിൽ വലിയൊരു റിലീഫ് ആണ് ഇത്തരത്തിലുള്ള കൊച്ചു സിനിമകൾ. സജിനി ഷിൻഡെ ഒരു മഴ പെയ്യുന്നതിന് മുമ്പ് കാർമേഘങ്ങൾ ഉരുണ്ടുകൂടുന്ന ആകാശമാണെങ്കിൽ, ത്രീ ഓഫ് അസ് മഴ പെയ്തു തീരുന്ന ആ അവസാന നിമിഷങ്ങളാണ്. മാസും ഡാർക്കുമൊക്കെ കണ്ടു മടുത്തവർക്ക് ഒന്നെത്തിനോക്കി പോവാം. സജിനി ഷിൻഡെ കി വൈറൽ വീഡിയോ, ത്രീ ഓഫ് അസ് - നെറ്റ്ഫ്ലിക്സിൽ സ്ട്രീം ചെയ്യുന്നുണ്ട്