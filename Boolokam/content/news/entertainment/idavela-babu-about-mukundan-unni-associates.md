---
author: Beaumaris
categories:
- Entertainment
comment_count: 0
date: 2023-01-17 09:00:16
draft: false
image: ''
like_count: 91153
share_count: 33491
tags:
- idavela babu
- mukundan unni associates
- VINETH SREENIVASAN
title: '"വിനീതേ താങ്കൾ എന്തിനീ നെഗറ്റിവ് സിനിമയിൽ അഭിനയിച്ചെന്ന് വിളിച്ചു ചോദിച്ചു,
  നായികയുടെ ഭാഷ പുറത്തുപറയാൻ കൊള്ളില്ല" - ഇടവേള ബാബു'
view_count: 1412115
---

മുകുന്ദന്‍ ഉണ്ണി അസോസിയേറ്റ്‌സ് എന്ന സിനിമയെ കുറിച്ച് ഇടവേള ബാബു പറഞ്ഞ വാക്കുകൾ ആണ് വിവാദമാകുന്നത്. വളരെ നെഗറ്റിവ് ആയ ഒരു സിനിമക്ക് എങ്ങനെ സെന്‍സറിങ് ലഭിച്ചെന്ന് തനിക്കറിയില്ലെന്നും അത്തരമൊരു സിനിമയെ കുറിച്ച് തനിക്കു ചിന്തിക്കാൻ പോലും പറ്റില്ലെന്നും വിനീത് ശ്രീനിവാസനോട് എന്തിനീ സിനിമയിൽ അഭിനയിച്ചു എന്ന് വിളിച്ചു ചോദിച്ചു എന്നുമാണ് ഇടവേള ബാബു പറയുന്നത്. ഇടവേളയുടെ വാക്കുകൾ ഇങ്ങനെ ... ‘മുകുന്ദന്‍ ഉണ്ണി എന്നൊരു സിനിമ ഇവിടെ ഇറങ്ങി. അതിന് എങ്ങനെ സെന്‍സറിങ് ലഭിച്ചെന്ന് എനിക്കറിയില്ല. കാരണം ഫുള്‍ നെഗറ്റീവാണ്. പടം തുടങ്ങുന്നത് തന്നെ ഞങ്ങള്‍ക്കാര്‍ക്കും നന്ദി പറയാനില്ല എന്ന വാചകത്തോടെയാണ്. ക്ലൈമാക്‌സിലെ ഡയലോഗ് ഞാന്‍ ആവര്‍ത്തിക്കുന്നില്ല. അതിലെ നായിക പറയുന്ന ഭാഷ ഇവിടെ ഉപയോഗിക്കാന്‍ പറ്റില്ല. ഈ സിനിമ ഫുള്‍ നെഗറ്റീവാണ്. അങ്ങനെ ഒരു സിനിമ ഇവിടെ ഓടി. ആര്‍ക്കാണ് മൂല്യച്യുതി സംഭവിച്ചത്. പ്രേക്ഷകര്‍ക്കാണോ സിനിമാക്കാര്‍ക്കാണോ? പ്രൊഡ്യൂസര്‍ക്ക് ലാഭം കിട്ടിയ സിനിമയാണ് അത്. അങ്ങനെ ഒരു സിനിമയെ പറ്റി എനിക്കൊന്നും ചിന്തിക്കാന്‍ പറ്റില്ല. ഞാന്‍ ഇതിനെ പറ്റി വിനീത് ശ്രീനിവാസനോട് വിളിച്ച് ചോദിച്ചു. വിനീതേ താങ്കൾ എങ്ങനെ ഈ സിനിമയിൽ അഭിനയിച്ചെന്നാണ് ചോദിച്ചത്. ഏഴോളം നായകന്മാരോട് ഈ കഥ പറഞ്ഞു. ആരും തയാറായില്ല. പക്ഷേ വിനീതിന് ഒഴിഞ്ഞുമാറാന്‍ പറ്റില്ല. കാരണം വിനീതിന്റെ അസിസ്റ്റന്റാണ് ആ പടം സംവിധാനം ചെയ്തത്. ആ സംവിധായകന് വിശ്വാസമുണ്ടായിരുന്നു ഈ സിനിമ ഓടുമെന്ന്. സിനിമയുടെ പോക്ക് എവിടേക്കാണെന്ന് കുറ്റം പറയുന്നതിനെക്കാള്‍ എനിക്ക് അദ്ഭുതം തോന്നിയത് പ്രേക്ഷകന്‍ എങ്ങോട്ടേക്കാണ് പോകുന്നതെന്നാണ്.’’– ഇടവേള ബാബു പറഞ്ഞു