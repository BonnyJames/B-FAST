---
author: Beaumaris
categories:
- Entertainment
comment_count: 0
date: 2022-10-07 04:20:40
draft: false
image: ''
like_count: 2727
share_count: 1838
tags:
- ACTOR
- MG Soman
- Roy VT
title: ഒരിക്കലും ഇമേജിന്റെ തടവറക്കുള്ളിൽ തളച്ചിടപ്പെട്ട ഒരു നടനായിരുന്നില്ല സോമൻ
view_count: 121229
---

**Roy VT** മലയാള സിനിമയുടെ ഒരു സുവർണ്ണ കാലഘട്ടത്തിൽ ആകർഷണീയമായ അഭിനയചാരുതയോടെ തിളങ്ങി നിന്ന മുൻനിര നായകൻ ആയിരുന്ന ഈ അനുഗ്രഹീത കലാകാരൻ. 1973 - ൽ മലയാറ്റൂർ രാമകൃഷ്ണന്റെ രചനയിൽ പി.എൻ.മേനോൻ സംവിധാനം ചെയ്ത ഗായത്രിയിലൂടെയാണ് ചലച്ചിത്ര രംഗത്തേക്ക് പ്രവേശിച്ചത്. തുടർന്ന് അനുഭവം, ചട്ടക്കാരി, സ്വപ്നാടനം, അഗ്നിപുഷ്പം തുടങ്ങിയ ചിത്രങ്ങളിലൂടെ ശക്തമായ സാന്നിദ്ധ്യമായി മാറി. പത്മരാജന്റെ തിരക്കഥയിൽ ഐ.വി.ശശി സംവിധാനം ചെയ്ത ഇതാ ഇവിടെ വരെ എന്നചിത്രത്തോടെ സോമൻ എന്ന നായകൻ മലയാളികൾക്കിടയിൽ തരംഗമായി. ശംഖുപുഷ്പം, തണൽ, പല്ലവി, രാപ്പാടികളുടെ ഗാഥ, അടിമക്കച്ചവടം, നക്ഷത്രങ്ങളേ കാവൽ, കാത്തിരുന്ന നിമിഷം, അവളുടെ രാവുകൾ, വെല്ലുവിളി, രക്തമില്ലാത്ത മനുഷ്യൻ, അവൾ വിശ്വസ്ഥയായിരുന്നു, ഇതാ ഒരു തീരം, യക്ഷിപ്പാറു, ചുവന്ന ചിറകുകൾ, അണിയറ, ചൂള, സായൂജ്യം, ഏഴാം കടലിനക്കരെ, ഇവിടെ കാറ്റിനു സുഗന്ധം, മനസ്സാ വാചാ കർമണാ, ഇടവഴിയിലെപൂച്ച മിണ്ടാപ്പൂച്ച, നീയോ ഞാനോ, തുറമുഖം, കടൽക്കാറ്റ്, സരസ്വതിയാമം, മുക്കുവനെ സ്നേഹിച്ച ഭൂതം, ആരും അന്യരല്ല, ഇനിയും പുഴയൊഴുകും, ഒരു വർഷം ഒരു മാസം, ധീര, ഇതിഹാസം, വയൽ, സാഹസം, വേലിയേറ്റം, സ്വരങ്ങൾ സ്വപ്നങ്ങൾ, പുഴ, ഒരു വിളിപ്പാടകലെ, താവളം, പൗരുഷം, കൊലകൊമ്പൻ തുടങ്ങി നിരവധി ചിത്രങ്ങളിലൂടെ സോമൻ നായകനിരയിലെ തിളക്കമുള്ള താരമായി നിറഞ്ഞു നിന്നു. ഒരിക്കലും ഇമേജിന്റെ തടവറക്കുള്ളിൽ തളച്ചിടപ്പെട്ട ഒരു നടനായിരുന്നില്ല സോമൻ. നായകനായി തിളങ്ങി നില്ക്കുമ്പോഴും മറ്റു നടൻമാർക്കൊപ്പം നായകവേഷം പങ്കുവക്കാനും, പലതിലും നായകനല്ലാതെ അഭിനയിക്കാനും ഈ നടൻ യാതൊരു ഈഗോയുമില്ലാതെ തയാറായിട്ടുണ്ട്. തിരക്കുള്ള നായകനായി തിളങ്ങി നില്ക്കുമ്പോൾത്തന്നെ ഈറ്റ, തോൽക്കാൻ എനിക്കു മനസ്സില്ല, ദ്രോഹി, ശ്രീമാൻ ശ്രീമതി തുടങ്ങിയ ചില ചിത്രങ്ങളിൽ വില്ലൻവേഷം ചെയ്യാനും സോമൻ മടിച്ചു നിന്നില്ല. നിത്യഹരിതമായ നിരവധി ഗാനരംഗങ്ങളിലും അഭിനയിക്കാൻ കഴിഞ്ഞ നടനാണ് സോമൻ. [embed]https://youtu.be/s6z9G8UHjzI[/embed] ആയിരം അജന്താ ശില്പങ്ങളേ ... സ്വപ്നത്തിൽ നിന്നൊരാൾ ചോദിച്ചു ... പാർവ്വതിസ്വയംവരം കഴിഞ്ഞരാവിൽ ... കാറ്റിലോളങ്ങൾ കെസ്സുപാടും കല്ലായിപ്പുഴയിൽ ... ചാലക്കമ്പോളത്തിൽ വച്ച് നിന്നെ കണ്ടപ്പോൾ ... തിരയും തീരവും ചുംബിച്ചുറങ്ങി ... കട്ടുറുമ്പേ വായാടീ നെയ്യുറുമ്പേ നാടോടീ ... സ്വർഗ്ഗത്തിൻ നന്ദന പൂവനത്തിൽ ... മധുമാസം ഭൂമിതൻ മണവാട്ടി ചമഞ്ഞു ... അക്കരെയിക്കരെ നിന്നാലെങ്ങനെ ആശതീരും ... നീല നിലാവൊരു തോണി ... ഒഴുകി ഒഴുകി ഒഴുകിയീ പുഴയെവിടെ ചേരും ... അനുവാദമില്ലാതെ അകത്തു വന്നു ... മറഞ്ഞിരുന്നാലും മനസ്സിന്റെ കണ്ണിൽ മലരായ് വിടരും നീ ... കല്പാന്തകാലത്തോളം കാതരേ നീയെൻ മുന്നിൽ ... മെല്ലെ നീ മെല്ലെ വരൂ ... എന്റെജന്മം നീയെടുത്തു നിന്റെജന്മം ഞാനെടുത്തു ... ഇനിയും ഇതൾ ചൂടിയുണരും മദകരഭാവങ്ങൾ ... തുടങ്ങി എത്രയെത്ര മനോഹര ഗാന രംഗങ്ങളിൽ സോമൻ എന്ന നടൻ നിറസാന്നിദ്ധ്യമായി. നായകൻ എന്ന നിലയിൽ സജീവമായ കാലഘട്ടത്തിൽ തന്നേക്കാൾ ജൂനിയറായ നടൻമാർ നായകനാകുന്ന ചിത്രങ്ങളിൽപ്പോലും നായകനല്ലാതെ അഭിനയിക്കാൻ തയാറായതും,നായകനാവശ്യമായ ശാരീരിക ക്ഷമത നിലനിർത്താൻ ശ്രമിക്കാതിരുന്നതും ഇദ്ദേഹത്തിന്റെ നായക ഇമേജിനെ ദോഷകരമായി ബാധിച്ചു. 1984 മുതൽ നായകവേഷങ്ങളിൽ നിന്നും ക്യാരക്ടർ റോളുകളിലേക്ക് ചുവടുമാറി. അപ്പോഴും സോമൻ എന്ന നടൻ പ്രേക്ഷകർക്ക് ഏറെ പ്രിയങ്കരനായി തുടർന്നു. കരിയറിന്റെ (ജീവിതത്തിന്റെയും) അവസാനഘട്ടം വരെയും അദ്ദേഹത്തിന്റെ തിരക്ക് അല്പം പോലും കുറഞ്ഞിരുന്നില്ല.നായകപദവി ഒഴിഞ്ഞതിനു ശേഷവും വന്നു കണ്ടു കീഴടക്കി, ഞാൻ പിറന്ന നാട്ടിൽ, കുഞ്ഞാറ്റക്കിളികൾ, പഞ്ചാഗ്നി, ഇടവേളയ്ക്കു ശേഷം, ആരാന്റെമുല്ല കൊച്ചുമുല്ല, വ്രതം, നാൽക്കവല, ജാലകം, ഇടനാഴിയിൽ ഒരു കാലൊച്ച, ജനുവരി ഒരു ഓർമ്മ, നീയെത്ര ധന്യ, തൂവാനത്തുമ്പികൾ, വിളംബരം, ചിത്രം, ഋതുഭേദം, എന്റെ സൂര്യപുത്രിക്ക്, കാബൂളിവാല, ദി കിംഗ് തുടങ്ങി അവസാന ചിത്രമായ ലേലം വരെയും തന്റെ അതുല്യമായ അഭിനയശേഷി പ്രകടമാക്കാൻ ഈ നടന് കഴിഞ്ഞിട്ടുണ്ട്. മലയാള സിനിമയുടെ ചരിത്രത്തിൽ സോമൻ എന്ന അഭിനേതാവിന്റെ നാമധേയം സ്വർണ്ണശോഭയോടെ അവിസ്മരണീയമായി എക്കാലവും നിലകൊള്ളും എന്ന കാര്യത്തിൽ തർക്കമില്ല.അഭിനയജീവിതത്തിനു പുറമേ വ്യക്തി ജീവിതത്തിലും ഹൃദയ നൈർമല്യത്തോടെ സ്നേഹ ബന്ധങ്ങൾ കാത്തുസൂക്ഷിക്കുന്നതിൽ ഇദ്ദേഹം എന്നും ജാഗ്രത പുലർത്തിയിരുന്നു.