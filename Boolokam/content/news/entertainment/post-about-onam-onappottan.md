---
author: Beaumaris
categories:
- Entertainment
comment_count: 0
date: 2023-08-21 07:30:56
draft: false
image: https://cdn.boolokam.com/articles/2023/08/fww-1.jpg
like_count: 121077
share_count: 32905
tags:
- onam
- onappottan
- thiruvonam
title: എന്താണ് ഓണപ്പൊട്ടനും, ഓണത്താറും ?
view_count: 1780939
---

**അറിവ് തേടുന്ന പാവം പ്രവാസി** **അത്തം പത്തിനു പൊന്നോണം - ഇന്ന് ചിത്തിര** **എന്താണ് ഓണപ്പൊട്ടനും, ഓണത്താറും ?** **ഓണപ്പൊട്ടൻ:** ഓണത്തിന്റെ വരവറിയിക്കാൻ മണികിലുക്കിയെത്തുന്നവരാണ് ഓണപ്പൊട്ടന്മാര്‍. കേരളാ ഗ്രാമവീഥികളിലെ നിറകാഴ്ച. കാലു നിലത്തുറപ്പിക്കാതെ താളംചവിട്ടിയും, കുട്ടികളോടു കൂട്ടുകൂടി തുള്ളിച്ചാടിയും ഓരോ വീട്ടിലുമെത്തുന്ന ഓണപ്പൊട്ടൻ അഥവാ ഓണേശ്വരൻ ആരോടും ഒന്നും മിണ്ടില്ല. അതുകൊണ്ടാണ് ഓണപ്പൊട്ടന്‍ എന്നു പേര് വന്നത്. കയ്യിലെ മണികിലുക്കിയാണ് നാട്ടുകാരെ തന്റെ വരവറിയിക്കുന്നത്. മുഖത്തു ചായം തേച്ച് കുരുത്തോലക്കുട ചൂടി കൈതനാരുകൊണ്ട് മുടിവച്ച് കിരീടം ചൂടി ആടയാഭരണങ്ങളണിഞ്ഞാണ് ഓണപ്പൊട്ടന്റെ വരവ്. ഓണത്തെയ്യം പോലെ തന്നെ വീടുവീടാന്തരം കയറി അരിയും, ദക്ഷിണയും സ്വീകരിക്കുന്നു. എല്ലാ വർഷവും തിരുവോണദിവസം പതിവു പോലെ ഓണേശ്വരൻ വന്നെത്താറുണ്ട്. കോലം കെട്ടിക്കഴിഞ്ഞാൽ ദൈവത്തിന്റെ പ്രതിരൂപമാണ് ഓണപ്പൊട്ടന്‍. തിരുവോണദിവസം പുലർച്ചെ ഇറങ്ങുന്ന ഓണപൊട്ടന്മാർ ജാതിമത ഭേദമെന്യേ എല്ലാ വീട്ടിലും കയറിയിറങ്ങി ഓരോ വീടുകളിൽ നിന്നും കോടിയും, ദക്ഷിണയും വാങ്ങുന്നു. ഓണപ്പൊട്ടന്റെ വേഷം കെട്ടുന്ന ആൾ അത്തം മുതൽ തിരുവോണം വരെ വ്രതം അനുഷ്ഠിക്കണം. വേഷം കെട്ടുന്നതിന്റെ തലേദിവസം ഒരു നേരം മാത്രമെ അരിയാഹാരം കഴിക്കൂ. പുലർച്ചെ രണ്ടു മണിയോടെ എഴുന്നേറ്റ് കുളിച്ചു മുഖത്ത് മഞ്ഞ തേപ്പു തുടങ്ങും. വിളക്കിൻ തിരി കത്തിച്ചെടുത്തുണ്ടാക്കുന്ന കൺമഷിയാണ് നിറച്ചാർത്തിനെടുക്കുന്നത്. ![](https://cdn.boolokam.com/articles/2023/08/fww-1.jpg)കഥകളി കലാകാരന്മാരെ പോലെ കടക്കണ്ണ് വരയുന്നത് ഓണപ്പൊട്ടന് പ്രധാനമാണ്. പിന്നീട് നെറ്റിയിൽ ഗോപിക്കുറി തൊടും. വേഷം അണിഞ്ഞ് കിരീടം വച്ചു കഴിഞ്ഞാല്‍ സംസാരിക്കാന്‍ പാടില്ല. ചമയത്തിനു ശേഷം ഓണപ്പൊട്ടൻ ആദ്യം പോകുന്നത് കുടുംബക്ഷേത്രത്തിലേക്കാണ്. ദൈവത്തെ വണങ്ങി പൂജാരി നൽകുന്ന ദക്ഷിണയും, കോടിവസ്ത്രവും വാങ്ങും. വേഷം അഴിച്ച ശേഷം മാത്രമേ ഓണപ്പൊട്ടൻ ഭക്ഷണം കഴിക്കാറുള്ളൂ.കുട്ടികളുമായാണ് ഓണപ്പൊട്ടനു ചങ്ങാത്തം. അവരോടൊപ്പം കളിക്കുകയും, മഹാബലിയായി അഭിനയിക്കുകയും ചെയ്യും. ഓരോ പ്രദേശത്തും ഒന്നിലധികം ഓണപ്പൊട്ടനുണ്ടാകും. നാട്ടുവഴികൾ പിന്നിട്ടു മണി കിലുക്കി ഓണപ്പൊട്ടൻ വരവ് കാത്തിരിക്കുന്ന ബാല്യങ്ങൾ ഇപ്പോഴും കേരളത്തിന്റെ ചില ഭാഗങ്ങളിലുണ്ട്. ഓണപ്പൊട്ടൻ വീട്ടിൽ വന്നാൽ ഐശ്വര്യമെന്നാണ് മലബാറുകാരുടെ വിശ്വാസം. https://youtu.be/mvYY11umEZY വടക്കേ മലബാറിൽ ഓണത്തോടനുബന്ധിച്ച് അവതരിപ്പിക്കപ്പെടുന്ന തെയ്യരൂപമാണ്‌ ഓണപ്പൊട്ടൻ. ഓണത്തെയ്യത്തിൽത്തന്നെ സംസാരിക്കാത്ത തെയ്യമാണ്‌ ഇത്. കോഴിക്കോട് , കണ്ണൂർ ജില്ലകളിലെ ഉൾപ്രദേശങ്ങളിലാണ്‌ ഇത്‌ കൂടുതലായും കണ്ടുവരുന്നത്‌. മലയസമുദായക്കാർക്ക്‌ രാജാക്കൻമാർ നൽകിയതാണ്‌ വേഷം കെട്ടാനുള്ള അവകാശം. ഓണത്തെയ്യത്തെപ്പോലെ ചിങ്ങത്തിലെ ഉത്രാടത്തിനും , തിരുവോണത്തിനുമാണ്‌ ഓണേശ്വരൻ വീടുതോറും കയറിയിറങ്ങുന്നത്‌. ഓണപ്പൊട്ടൻ ഒരിക്കലും കാൽ നിലത്തുറപ്പിക്കില്ല. താളം ചവിട്ടുകയും ഓടുകയും ചെയ്‌തുകൊണ്ടേയിരിക്കും. **ഓണത്താര്‍:** "വെള്ളാര പൂമല മേലേ... പൊന്‍കിണ്ണം നീട്ടി നീട്ടി... ആകാശപ്പൂമുടി ചൂടി... മൂകിലാരപ്പട്ടു ചുറ്റി ഓണത്താറാടി വരുന്നേ... ഓണത്താർ ആടി വരുന്നേ..." തിരുവോണപ്പുലരിയില്‍ ചെണ്ടമേളത്തിന്റെ താളം മുറുക്കി ആടി വരികയാണ് ഓണത്താര്‍. മഹാബലിയുടെ ഐതിഹ്യ കഥ പാടി വരുന്ന ഓണത്താറിന്റെ പാട്ടിലലിഞ്ഞാണ് ഉത്തരകേരളം തിരുവോണത്തെ വരവേല്‍ക്കുന്നത്.മഹാബലി സങ്കൽപത്തിലുള്ള നാട്ടുദൈവമാണ് ഓണത്താർ. ദേവാരാധന നിറഞ്ഞ തെയ്യം കലാരൂപത്തിന്റെ ചെറിയ പതിപ്പ്. ആറു മുതൽ പതിനാലു വരെ പ്രായമുള്ള ആൺകുട്ടികളാണ് ഓണത്താര്‍ കെട്ടുന്നത്. ![](https://cdn.boolokam.com/articles/2023/08/vcx.jpg)മുഖത്തെഴുതി, ചുവന്ന പട്ടുടയാട ധരിച്ച്, ആടയാഭരണങ്ങളണിഞ്ഞ്, വലതു കയ്യിൽ മണിയും, ഇടതുകയ്യിൽ ഓണവില്ലുമായി വീടുവീടാന്തരം കയറിയിറങ്ങാനെത്തുന്ന ഈ കുട്ടിതെയ്യങ്ങളെ ഐശ്വര്യത്തിന്റെ പ്രതീകമായാണ് കാണുന്നത്.മഹാബലിയുടെ ഐതിഹ്യ കഥ പാടിയെത്തുന്ന ഓണത്താറിനെ പൂക്കളമൊരുക്കി, വിളക്കു വച്ച് വീട്ടുകാര്‍ സ്വീകരിക്കും. വീട്ടുമുറ്റത്തു നിന്ന് ഓണത്താര്‍ പാടിത്തുടങ്ങും. "ചിങ്ങമാസത്തിലെ ഓണം വന്നാൽ, മംഗളമായി കഴിക്കവേണം.." ![](https://cdn.boolokam.com/articles/2023/08/wdf.jpg)പാട്ടു കഴിയുമ്പോള്‍ വീട്ടുകാര്‍ തൊഴുതു വണങ്ങി ദക്ഷിണയും, അരിയും നൽകും. ഓണത്താറിന്റെ വരവിനു മുൻപേ ഓണത്തിന്റേതായ ചില സവിശേഷ ആചാരങ്ങൾ ചില ഉൾപ്രദേശങ്ങളിൽ നിലനിൽക്കുന്നുണ്ട്. അതിൽ ആദ്യത്തേതാണ് ചിങ്ങസംക്രമണത്തിനുള്ള കാലൻ വേഷത്തിന്റെ വരവ്.തേങ്ങ ഉടച്ച് അതിൽ തിരികത്തിച്ച് വീട്ടുകാർ കാലൻ വേഷത്തെ ഉഴിയുന്നു. പിന്നീട് ചുണ്ണാമ്പും ,മഞ്ഞളും വെള്ളത്തിൽ കലക്കിയെടുത്ത് ‘ഗുരുതി’ യുണ്ടാക്കും. https://youtu.be/-l3nyaMBkVE വീട്ടമ്മ ഈ വെള്ളം സ്വന്തം ദേഹത്തുഴിഞ്ഞ് തെക്കുഭാഗത്തേക്ക് തട്ടി മറിക്കുന്നതോടെ കർക്കടകമാസത്തിലെ ചേട്ടകളൊഴിഞ്ഞ് ചിങ്ങമാസത്തിന്റെ സമൃദ്ധിയെ വരവേൽക്കാൻ ആ വീട് ഒരുങ്ങുകയായി. ഓരോ വീട്ടിലും ചിങ്ങമാസത്തിന്റെ സമൃദ്ധി നിറച്ച് കാലൻ വേഷം യാത്രയാകും. അതിനു ശേഷമാണ് തിരുവോണ നാളിലെ ഓണത്താറിന്റെ വരവ്.