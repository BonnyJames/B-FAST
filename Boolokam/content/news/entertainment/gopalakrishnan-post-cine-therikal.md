---
author: Beaumaris
categories:
- Entertainment
comment_count: 0
date: 2022-10-17 06:06:32
draft: false
image: ''
like_count: 13341
share_count: 12246
tags:
- gopalakrishnan
- malayalam movie
- തെറികൾ
title: സിനിതെറികൾ
view_count: 455110
---

**_Gopalakrishnan_** **സിനിതെറികൾ** ചുരുളിയിലെ "തെറി"യാണല്ലോ ആ അടുത്തകാലത്തു ചർച്ചാവിഷയമായത് . എന്നാൽ ഒരൽപം "തെറി" പുരാണം വിളമ്പാമെന്ന് കരുതി.. കാലാകാലങ്ങളിൽ മലയാള സിനിമകളിൽ മുഴങ്ങികേട്ട പ്രധാന "തെറിരംഗ"ങ്ങളാണ് വിഷയം.. ഈ ഗ്രൂപ്പിലെ പെരുമാറ്റ ചട്ടങ്ങൾക്ക് വിധേയനായി പോസ്റ്റ് ഇടണമെന്നതിനാൽ സിനി"തെറി"കൾ സെൻസർ ചെയ്തിട്ടാണ് എഴുതിയിരിക്കുന്നത്. എന്നാലും ഒരു statutory warning എന്ന നിലയിൽ.. "തെറി"കൾ താത്പര്യമില്ലാത്തവർ ദയവായി ഈ പോസ്റ്റ് അവഗണിയ്ക്കണം എന്ന് അഭ്യർത്ഥിക്കുന്നു.. **ആദ്യത്തെ തെറി** "തെറികവിത"കളുടെ ആശാനായി കരുതപ്പെട്ടിരുന്ന ശ്രീ തിക്കുറിശ്ശി സുകുമാരൻ നായർ നായകനായി തിളങ്ങിയിരുന്ന കാലത്ത്, പക്ഷെ ദേഷ്യം പ്രകടിപ്പിക്കാൻ ഉപയോഗിച്ചിരുന്ന വാക്കുകൾ, "ദുഷ്ടേ, എടാ ദ്രോഹി, മഹാപാപി, കുലടെ, ഹൃദയശൂന്യേ.." എന്നൊക്കെ ആയിരുന്നു. അങ്ങേയറ്റം പോയാൽ "തെണ്ടി" , "പട്ടി" വിളികളിൽ ആ വിദ്വേഷം അവസാനിപ്പിച്ചിരുന്നു. ഒരു തെറിവാക്ക് മലയാള സിനിമയിൽ ആദ്യം പ്രയോഗിച്ചത്, എന്റെ അറിവിൽ, ക്രോസ്സ്‌ബെൽറ്റ് മണി സാറിന്റെ "താമരത്തോണി" എന്ന സിനിമയിൽ ആയിരുന്നു.. പ്രേം നസീർ നായകനായ ഈ ചിത്രത്തിൽ പക്ഷെ തെറി പറയുന്നത് അദ്ദേഹമല്ല, കഥാനായിക ജയഭാരതിയാണ്. വഴിവക്കിലിരുന്ന ചട്ടമ്പികൾ തന്നെ നോക്കി മോശം കമന്റടിച്ചത് കേട്ടപ്പോൾ, "എന്താടാ മൈ..** നിനക്ക് ഇത്ര സൂക്കേട്..!" എന്ന് ആക്രോശിച്ചു കൊണ്ട് ജയഭാരതി അങ്ങോട്ട് കടന്നു ചെല്ലുകയാണ്.. **ചെങ്കൽച്ചൂളയിലെ തെറി** ചേരിനിവാസികളുടെ കഥ പറഞ്ഞ "അഗ്നിപുഷ്പം" എന്ന ചിത്രമാണ് തെറികളുടെ പേരിൽ കുപ്രസിദ്ധി നേടിയ ആദ്യത്തെ മലയാള ചലച്ചിത്രം. "തെറി"പടം എന്ന് അക്കാലത്തെ നിരൂപകർ വിലയിരുത്തിയ ഈ ജേസി ചിത്രത്തിൽ സംഭാഷണം എഴുതിയത് എൻ ഗോവിന്ദൻ കുട്ടിയാണ്. കമൽഹാസൻ നായകനും സോമൻ വില്ലനുമായ "അഗ്നിപുഷ്പം" എങ്ങനെ സെൻസർ ബോർഡ് കടമ്പ കടന്നു എന്ന് അത്ഭുതപ്പെട്ടവർ ഉണ്ടായിരുന്നു. എങ്കിലും സഹിക്കാവുന്നതിലും അപ്പുറമുള്ള "തെറി"കളൊന്നും ഈ ചിത്രത്തിൽ ഉണ്ടായിരുന്നില്ല എന്നതാണ് സത്യം. കമൽഹാസൻ മലയാളത്തിൽ തെറി പറഞ്ഞ ഏകചിത്രവും ഇതാണ്.. അക്കാലത്തെ നമ്മുടെ മറ്റു ക്ഷുഭിത നായകന്മാർക്ക് ഒന്നും ഇത്തരം വാക്കുകൾ ഉപയോഗിക്കേണ്ടി വന്നിട്ടില്ല.. **"സൂപ്പർതാര" തെറികൾ** എൺപതുകളിൽ ഉത്ഭവിച്ച താരങ്ങളിൽ മോഹൻലാലിനും മമ്മൂട്ടിയ്ക്കും അക്കാലത്ത് തന്നെ "തെറി" പറയേണ്ടി വന്നിട്ടുണ്ട്. പത്മരാജന്റെ "കരിയിലക്കാറ്റു പോലെ"യിൽ വഴിവക്കിൽ സൊള്ളിക്കൊണ്ടു നിന്നിരുന്ന തന്റെ സഹോദരന്റെയും അവന്റെ കാമുകിയുടെയും മുന്നിൽ ജീപ്പ് നിർത്തിയിട്ട്, "പബ്ലിക് ആയിട്ടാണോടാ പൊ***** മോനെ പരിപാടി..!" എന്ന് ഒരു തമാശയ്ക്ക് തെറി പറഞ്ഞുകൊണ്ടേയിരുന്നു മോഹൻലാൽ "തെറി" അരങ്ങേറ്റം കുറിച്ചത്.. പിന്നീട് ഭദ്രന്റെ "സ്ഫടിക"ത്തിൽ ആടുതോമയുടെ വിഖ്യാതമായ intro തെറി, ഷാജി കൈലാസിന്റെ "അലിഭായ്"ൽ ക്ലൈമാക്സ് സ്ടണ്ടിനിടയിൽ വില്ലനോട് പറയുന്ന "തെറി".. എന്റെ ഓർമ്മയിൽ മൂന്നു സിനിമകളിൽ മോഹൻലാലിന്റെ "തെറി"കൾ ഒതുങ്ങി നിൽക്കുന്നു.. (രാവണപ്രഭു"വിൽ കാർത്തികേയന്റെ മുഖത്ത് നോക്കി സിദ്ധിഖ് അവതരിപ്പിച്ച പോലീസ് കഥാപത്രം പച്ചത്തെറി പറയുന്നുണ്ട്.. നായകന്റെ മുഖത്ത് നോക്കി മറ്റൊരാൾ തെറി വിളിക്കുന്ന അപൂർവം സന്ദർഭങ്ങളിൽ ഒന്നാണിത്) പത്മരാജന്റെ തൂലികയിൽ ആയിരുന്നു ലാലിന്റെ ആദ്യത്തെ തെറി എങ്കിൽ, മമ്മൂട്ടി ഒരുപടി മേലേക്ക് കടന്നു.. എം ടി വാസുദേവൻ നായരുടെ നിരവധി കഥാപാത്രങ്ങളെ അവതരിപ്പിച്ചിട്ടുള്ള മമ്മൂട്ടിയ്ക്ക്, ആദ്യം തെറി പറയാൻ അവസരം ഒരുക്കിയതും ആ തൂലിക തന്നെ.. "അടിയൊഴുക്കുകൾ" എന്ന ഐ വി ശശി ചിത്രത്തിൽ വിൻസന്റിന്റെ കഴുത്തിൽ കത്തിവച്ചിട്ട്, ഭാര്യ മേനകയോട്, "കായലിൽ ശവം പൊങ്ങുന്നത് കേൾക്കാൻ കാത്തിരിക്കുകയായിരുന്നു നീയും അല്ലേടി പൊ*** മോളെ.." എന്നായിരുന്നു കരുണന്റെ ആക്രോശം. നായികമാരുടെ മുഖത്ത് നോക്കി തെറി വിളിക്കുക എന്ന പതിവ് പിൽക്കാലത്ത് ആവനാഴിയിലും കിഴക്കൻ പത്രോസിലും ഒക്കെ മമ്മൂട്ടി കഥാപാത്രങ്ങൾ ആവർത്തിച്ചു.. ആവനാഴിയുടെ തിയറ്റർ പ്രിന്റ് (അല്ലെങ്കിൽ VHS) കണ്ടിട്ടുള്ളവർക്ക് ഗീതയുടെ നേർക്ക് തൊടുത്തു വിടുന്ന വിഖ്യാതമായ തെറികൾ ഓർമ്മകാണും. കിഴക്കൻ പത്രോസിൽ receiving endൽ ഉർവശി ആയിരുന്നു. പക്ഷെ പത്രോസിന്റെ തെറിവിളിയെ നാണത്തോടെ "എന്തോ.." എന്ന മറുപടിയിൽ ചാളമേരി സ്വീകരിച്ചു.. "പ്രജാപതി" ഉൾപ്പടെ നിരവധി സിനിമകളിൽ വില്ലന്മാരെ തെറി പറഞ്ഞിട്ടുള്ള മമ്മൂട്ടിയെ തിരിച്ച് തെറി വിളിക്കാൻ കൊല്ലം തുളസി വേണ്ടിവന്നു.. ഷാജി കൈലാസിന്റെ "ദി കിംഗി"ൽ "എങ്ങനെയുണ്ടെടോ പുതിയ കലക്‌ടർ" എന്ന ജയകൃഷ്ണൻ എം പിയുടെ ചോദ്യത്തിനുള്ള മറുപടി ആയിരുന്നു കൊല്ലം തുളസിയുടെ തെറി. പക്ഷെ ആ രംഗത്തിൽ മമ്മൂട്ടിയുടെ സാന്നിധ്യം ഉണ്ടായിരുന്നില്ലെന്ന് മാത്രം.. ബാലു മഹേന്ദ്രയുടെ "യാത്ര" എന്ന ചിത്രത്തിൽ ജയിയിലെ കുറ്റവാളികളിൽ ഒരാൾ സൂപ്രണ്ട് ആയ തിലകനെ ശബ്ദം താഴ്ത്തി തെറിവിളിക്കുന്ന രംഗമുണ്ട്.. നായകനായി തിളങ്ങിയിരുന്നു കാലത്ത് കാര്യമായ തെറിവിളികൾ നടത്തിയിട്ടില്ലാത്ത രതീഷ്, പിന്നീട് "വംശം" എന്ന മുകേഷ് ചിത്രത്തിൽ, കമ്മീഷണറിലെ ഭരത് ചന്ദ്രൻ - അച്ചാമ്മ വർഗീസ് രംഗത്തോട് സമാനമായ രംഗത്തിൽ, വനിതാ പ്രമുഖയുടെ മുഖത്ത് നോക്കി പുലഭ്യം പറഞ്ഞു തെറി വിളിക്കുന്നുണ്ട്.. സുരേഷ് ഗോപിയുടെ തെറികൾ ഞാൻ പറഞ്ഞിട്ട് വേണ്ട നിങ്ങൾക്കോർക്കാൻ.. എന്നാലും ഷാജി കൈലാസ് സംവിധാനം ചെയ്‌ത "മഹാത്മ" എന്ന ചിത്രത്തിലെ ഒരു കൗതുകം മാത്രം പങ്കുവയ്ക്കാം. ഇന്ത്യൻ സിനിമയുടെ ചരിത്രത്തിൽ തന്നെ ഒരുപക്ഷെ ആദ്യത്തെ ഡയലോഗ് തന്നെ മുഴുത്ത തെറിയോടെ തുടങ്ങിയ ആദ്യസിനിമ ഇതായിരിക്കും.. കോടതിയിൽ കീഴടങ്ങാൻ എത്തുന്ന ദേവദേവനെ പറ്റിയുള്ള വാർത്തകളിൽ ആരംഭിക്കുന്ന ഈ ചിത്രത്തിലെ ആദ്യ ഡയലോഗ്, ദേവദേവനെ വെടിവച്ചിട്ട് രക്ഷപ്പെടുന്ന ഗണേഷിനോട് "പട്ടി പൊ*** മോനെ.." എന്ന് വേദനയോടെ വിളിക്കേണ്ടി വന്ന ദേവദേവന്റേത് ആയിരുന്നല്ലോ..! മലയാള സിനിമയിൽ ഏറ്റവും കൂടുതൽ തെറിപദങ്ങൾ പാതിയിൽ പറഞ്ഞു നിർത്തിയ നായകൻ ജയറാം ആയിരിക്കും.. എത്രയോ ഉദാഹരണങ്ങൾ നിങ്ങളുടെ മനസ്സിലൂടെ ഇപ്പോൾ കടന്നു പോകുന്നുണ്ടാവും എന്ന് എനിയ്ക്കൂഹിക്കാം.. ജയറാം, എന്റെ അറിവിൽ, ഒരു സിനിമയിൽ മാത്രമേ തെറി മുഴുമിപ്പിച്ചിട്ടുള്ളൂ.. അത് തമിഴ് ചിത്രമായ "തെനാലി"യിൽ ആയിരുന്നു. തന്റെ സഹോദരിയെ ഒരു "അരവട്ടൻ" വിവാഹം ചെയ്യുന്നത് നിസ്സഹാനായി നോക്കിനിൽക്കേണ്ടി വന്ന കഥാപാത്രമാണല്ലോ ജയറാമിന്റേത്.. "ഡോക്ടർ ഒരു മഹാമനസ്കൻ" എന്ന രീതിയിൽ സംസാരിച്ച വൃദ്ധയെ നോക്കി, പാതി നഷ്‌ടപ്പെട്ട സംസാരശേഷിയിലും തളരാതെ മുഴുത്ത തെറി തന്നെ ജയറാം വിളിക്കുന്നത് ക്ലൈമാക്സ് രംഗത്തിൽ നിങ്ങൾ കണ്ടിട്ടുണ്ടാകും.. ദ്വയാർത്ഥ പ്രയോഗങ്ങൾ കൊണ്ട് സമ്പന്നമായ സിനിമകളിലും പക്ഷെ പരസ്യമായി തെറി വിളിക്കാതിരിക്കാൻ ദിലീപ് ശ്രമിച്ചിട്ടുണ്ട്.. യുവതാരങ്ങളിൽ ഏറ്റവും കൂടുതൽ തെറി വിളിച്ചിട്ടുള്ള നായകൻ പ്രിത്വിരാജ് തന്നെ.. "കാക്കി" പോലെ ഒരു പോലീസ് സിനിമയിലും "താന്തോന്നി" പോലെ ഒരു മാസ്സ് സിനിമയിലും മാത്രമല്ല, തെറി വാക്കുകൾ ഒട്ടും പ്രതീക്ഷിക്കാത്ത "ജെയിംസ് & ആലീസ്" എന്ന ചിത്രത്തിൽ വരെ പൃഥ്വിരാജ് കഥാപാത്രങ്ങൾ ആ കർമ്മം നിർവഹിച്ചിട്ടുണ്ട്. സമീപകാലത്ത് "കുരുതി"യിലും ഒരിടവേളയ്ക്ക് ശേഷം പ്രിത്വിരാജിന്റെ "തെറി" മുഴങ്ങിയിരുന്നു.. മറ്റൊരു നടൻ ഫഹദ് ഫാസിലാണ്.. "അഞ്ചു സുന്ദരി"കളിൽ ചെറിയ തോതിൽ ആരംഭിച്ച് മാലികിൽ രൗദ്രഭാവത്തിൽ ഉയർന്ന തെറികൾ.. ജയഭാരതിയ്ക്ക് ശേഷം സ്ത്രീ ശബ്ദത്തിൽ സ്‌ക്രീനിൽ തെറിവാക്ക് മുഴങ്ങിയത് സീമയിലൂടെ ആയിരുന്നു. രഞ്ജിത്തിന്റെ "പ്രജാപതി" കണ്ടിട്ടുള്ളവർ ആ ഭാഗം ഓർക്കുന്നെന്ന് വിശ്വസിക്കുന്നു. രഞ്ജിത്ത് തന്നെ "സ്പിരിറ്റി"ൽ ലെനയെ കൊണ്ടും (നന്ദുവിനെ) തെറി വിളിപ്പിച്ചിട്ടുണ്ട്. ഈ വകുപ്പിലേക്ക് ചുരുളിയിലെ ചേച്ചിയും ഇപ്പോൾ അംഗമായിട്ടുണ്ട് എന്ന് മനസിലാക്കുന്നു. വേറെ ഏതൊക്കെ സ്ത്രീ കഥാപാത്രങ്ങൾ കൂടിയുണ്ടെന്ന് പെട്ടെന്നോർമ്മ വരുന്നില്ല. നിങ്ങൾ ശ്രമിക്കുമല്ലോ..! **അച്ഛൻ മക്കളെ തെറിവിളിച്ച രംഗങ്ങൾ** സിദ്ധിഖ് ലാലിന്റെ "God Father " എന്ന ചിത്രത്തിലെ അഞ്ഞൂറാനാകണം ആദ്യമായി സ്വന്തം മക്കളെ തെറി വിളിച്ച അച്ഛൻ കഥാപാത്രം. ഇന്നസന്റിനെയും മുകേഷിനെയും തല്ലി പുറത്തക്കുന്ന രംഗത്തിൽ ആയിരുന്നു അഞ്ഞൂറാൻ തെറിവിളിച്ചത്.. ഡെന്നീസ് ജോസഫിന്റെ "അഗ്രജൻ" എന്ന ചിത്രത്തിൽ തിലകനും ഇങ്ങനെ പെരുമാറുന്നുണ്ട്. അഞ്ഞൂറാൻ ദേഷ്യത്തിൽ ആയിരുന്നെങ്കിൽ അഗ്രജനിൽ തിലകൻ സ്നേഹത്തോടെ മക്കളെ ശാസിക്കുന്ന രംഗത്തിലായിരുന്നു തെറി പറയുന്നത്. അത് കേട്ടു അടക്കിച്ചിരിക്കുന്ന മക്കളിൽ ഒരാൾ എൻ എഫ് വർഗീസും, മറ്റെയാൾ തിലകന്റെ സ്വന്തം മകനായ ഷമ്മി തിലകനുമാണ്.. (ഇന്ത്യൻ സിനിമയിലെ മറ്റൊരു അപൂർവത ആയിരിക്കണം ഈ രംഗവും..!) **തെറിവിളിയിലെ അപൂർവ റെക്കോർഡ്** വെബ് സീരീസ് ഒക്കെ ഏറെ സജീവമായ ഇക്കാലത്ത്, പ്രത്യേകിച്ചും ഹിന്ദിയിൽ, തെറിവിളി ഒരു സാധാരണ രംഗമായി മാറിയിട്ടുണ്ട്. പോലീസ് കഥാപാത്രങ്ങൾ പരസ്പരം സംബോധന ചെയ്യുന്നത് തന്നെ തെറിവാക്കുകൾ കൊണ്ടാണ്. എന്നാൽ അതൊന്നും പതിവില്ലാതിരുന്ന തൊണ്ണൂറുകളിൽ അഞ്ചു മിനിറ്റിൽ ആറു പ്രാവശ്യം തെറി വിളിച്ച് റെക്കോർഡ് ഇട്ട ഒരു നടൻ നമുക്കുണ്ടായിരുന്നു. ഹിന്ദിയിൽ അല്ല ഇങ്ങു മലയാളത്തിൽ.. രാജൻ പി ദേവ് "കിടിലോൽക്കിടിലം" എന്ന ചിത്രത്തിലാണ് ഈ "തെറി" റെക്കോർഡ് സ്ഥാപിച്ചത്. (രാജൻ പി ദേവ് തന്നെ "പള്ളിവാതുക്കൾ തൊമ്മിച്ചൻ" എന്ന ചിത്രത്തിൽ 18 രംഗങ്ങളിലോ മറ്റോ "കഴുവേറി മോനെ.." എന്ന് വിളിക്കുന്നതും ഒരു റെക്കോർഡ് ആയിരിക്കാം) വർഷങ്ങൾക്ക് ശേഷം "ചുരുളി"യിലൂടെ, ചുരുങ്ങിയ സമയം കൊണ്ട് കൂടുതൽ തെറിവിളിക്കുന്ന കഥാപാത്രം എന്ന റെക്കോർഡ് ജോജു തന്റെ പേരിലാക്കി.. ഇക്കൂട്ടത്തിൽ ഏറെ വ്യത്യസ്തനായി നിലകൊള്ളുന്ന കഥാപാത്രമാണ് കാട്ടുകുതിരയിലെ കൊച്ചുവാവ.. തെറി വിളിക്കുന്ന നിരവധി സന്ദർഭങ്ങൾ ഉണ്ടായിട്ടും ഒരു വാക്കുപോലും പ്രേക്ഷകനെ കേൾപ്പിക്കാതെ, അതെല്ലാം അർഹിക്കുന്ന ആളിന്റെ ചെവിയിൽ മാത്രം ഒതുക്കിയ കൊച്ചുവാവ.. തന്റെ മുഖഭാവങ്ങൾ കൊണ്ട് ആ തെറികൾ എന്തായിരിക്കും എന്ന് ഊഹിക്കാൻ പ്രേക്ഷകനെ പ്രേരിപ്പിക്കുന്ന ഇന്നസെന്റും ഇവിടെ പ്രത്യേക കൈയടിയ്ക്ക് അർഹനാണ്.. ലേഖനത്തിൽ പരാമർശിക്കാത്ത വേറെയും വിഖ്യാത തെറി രംഗങ്ങൾ മലയാള സിനിമയിൽ ഉണ്ടായിട്ടുണ്ട്. നിങ്ങളുടെ ഓർമ്മയിലുള്ളത് പരാമർശിക്കാം.. (ഈ ലേഖനം ആരെയെങ്കിലും മുഷിപ്പിച്ചിട്ടുണ്ടെങ്കിൽ ക്ഷമ ചോദിക്കുന്നു..)