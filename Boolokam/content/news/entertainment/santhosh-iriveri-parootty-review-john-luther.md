---
author: Beaumaris
categories:
- Entertainment
comment_count: 0
date: 2022-06-04 06:29:20
draft: false
image: https://cdn.boolokam.com/articles/2022/06/dqdqd.jpeg
like_count: 99257
share_count: 25035
tags:
- Jayasurya
- John Luther
- john luther malayalam movie
- Santhosh Iriveri Parootty
title: ജോൺ ലൂഥറിന്റെ അന്വേഷണങ്ങൾ
view_count: 1390053
---

**ജോൺ ലൂഥറിന്റെ അന്വേഷണങ്ങൾ** **Santhosh Iriveri Parootty** "അഞ്ചാം പാതിര"യ്ക്ക് ശേഷം മലയാള സിനിമ കണ്ടത് ത്രില്ലറുകളുടെ ഒരു ചാകര ആയിരുന്നു. എന്നാൽ പലതും പ്രതീക്ഷിച്ച നിലവാരത്തിലേക്ക് ഉയർന്നില്ല എന്നതാണ് സത്യം. അഭിജിത്ത് ജോസഫ് സംവിധാനം ചെയ്ത് ഇപ്പോൾ തിയേറ്ററിൽ ഓടിക്കൊണ്ടിരിക്കുന്ന "ജോൺ ലൂഥർ' ഭേദപ്പെട്ട ഒരു ക്രൈം ത്രില്ലർ ആണെന്ന് പറയാം. ദേവികുളം പൊലീസ് സ്റ്റേഷനിലെ സർക്കിൾ ഇൻസ്പെക്ടറാണ് ജോൺ ലൂതർ. ജോലിയോട് അങ്ങേയറ്റം ആത്മാർഥ പുലർത്തുന്ന മിടുക്കനായ ഈ പൊലീസ് ഉദ്യോഗസ്ഥൻ കുടുംബത്തേക്കാളേറെ ജോലിയെ സ്നേഹിക്കുന്നു. അതുകൊണ്ട് തന്നെ കുടുംബാംഗങ്ങളുമായി അസ്വാരസ്യങ്ങളും പതിവാണ്. കൃത്യനിർവഹണത്തിനിടെ അപകടങ്ങളിൽ പെടുന്നത് ജോണിന്റെ പതിവാണ്. &nbsp; മൂന്നാർ -വാഗമൺ പ്രദേശത്തെ വിജനമായ ഒരു റോഡിൽ രാത്രി സംഭവിക്കുന്ന അപകടത്തില്‍ നിന്നാണ് ചിത്രം തുടങ്ങുന്നത്. തുടർന്ന് നിരവധി മിസ്സിംഗ്‌ കേസുകൾ റിപ്പോർട്ട് ചെയ്യപ്പെടുകയും ചിത്രം ഒരു ത്രില്ലര്‍ സ്വഭാവത്തിലേക്ക് നീങ്ങുകയും ചെയ്യുന്നു ഒരു രാത്രി ജോണിന്റെ സ്റ്റേഷൻ പരിധിയിൽ നടക്കുന്ന ബൈക്കപകടത്തിൽ ഒരാൾ മരണപ്പെടുകയും ഒപ്പമുണ്ടായിരുന്ന ആളെ കാണാതാകുകയും ചെയ്യുന്നു. മറ്റൊരു കേസിന്റെ പുറകെ ആയിരുന്ന ജോൺ ഈ കേസും ഏറ്റെടുക്കുന്നു. സാധാരണ മിസ്സിങ് കേസ് ആയാണ് അന്വേഷണം ആരംഭിക്കുന്നത്.ജോണിന് ഇതിൽ ഒരു അസാധാരണത്വം അനുഭവപ്പെടുന്നു. കേസുമായി മുന്നോട്ടുപോകുന്നതിനിടയിൽ ജോണിന് നേരെ നടക്കുന്ന ആക്രമണത്തിൽ കേൾവി ശക്തി ഭാഗികമായി നഷ്ടപ്പെടുന്നു. ശ്രവണവൈകല്യവുമായാണ് ജോൺ പിന്നീട് ഈ കേസ് മുന്നോട്ടുകൊണ്ടുപോകുന്നത്. ജയസൂര്യയുടെ തകർപ്പൻ പ്രകടനം തന്നെയാണ് ചിത്രത്തിന്റെ ഹൈലൈറ്റ്. കഥാപാത്രത്തിന്റെ മാനസിക സംഘർഷങ്ങൾ മികച്ച രീതിയിൽ പ്രേക്ഷകരിലേക്ക് എത്തിക്കുന്നുണ്ട്. കേസന്വേഷണത്തിനിടെ ശ്രവണവൈകല്യം സംഭവിക്കുന്നതും പിന്നീട് കേള്‍വി സഹായി ഉപയോഗിച്ചു ഔദ്യോഗികജീവിതം മുന്നോട്ടുകൊണ്ടുപോകുന്നതുമൊക്കെ വളരെ നന്നായിത്തന്നെ അവതരിപ്പിച്ചിട്ടുണ്ട്. ചിത്രത്തിലെ പ്രതിനായക കഥാപാത്രവും മികച്ച രീതിയിൽ ആണ് അവതരിപ്പിക്കപ്പെട്ടിട്ടുള്ളത്.രണ്ടാം പകുതിയില്‍ പ്രേക്ഷകരെ പിടിച്ചിരുത്തുന്നതിൽ ഈ കഥാപാത്രത്തിന് പ്രധാന പങ്കുണ്ട്. &nbsp; ![](https://cdn.boolokam.com/articles/2022/06/dqdqd.jpeg) ദീപക് പറമ്പോൽ, സിദ്ദീഖ്, ശിവദാസ് കണ്ണൂർ, ശ്രീകാന്ത് മുരളി, ശ്രീലക്ഷ്മി, ആത്മീയ രാജൻ, സെന്തിൽ കൃഷ്ണ തുടങ്ങി നിരവധി പേർ ചിത്രത്തിലുണ്ട്. ചിത്രത്തിലെ പല ഫാമിലി സീനുകളും വേണ്ടത്ര വികസിച്ചില്ലെന്നു തോന്നി. നായികമാരൊക്കെ നോക്കുകുത്തികൾ ആയിരുന്നു. കുടുംബസീനൊന്നും ഇല്ലാതെ തന്നെ ഈ ചിത്രം ഭംഗിയായി പറയാൻ പറ്റും. നായിക കഥാപാത്രങ്ങളെ അവതരിപ്പിച്ചവരുടെ ഡയലോഗ് ഡെലിവറിയൊക്കെ കൃത്രിമമായി അനുഭവപ്പെട്ടു. ക്ളൈമാക്സ് നന്നെങ്കിലും വലിച്ചു നീട്ടിയതായി തോന്നുന്നു. ലോജിക്കിന്റെ വിഷയങ്ങൾ പലതുമുണ്ട്. ഇവിടെ വിശദീകരിക്കുന്നില്ല. തിരക്കഥയും സംവിധാനവും മികച്ചു നിന്നു. അഭിജിത്ത് തന്നെയാണ് തിരക്കഥയും എഴുതിയിരിക്കുന്നത്. റോബി വര്‍ഗീസ് രാജിന്‍റെ ക്യാമറ, ഷാന്‍ റഹ്‍മാന്റെ ബി ജി എം എല്ലാം നന്ന്. നൈറ്റ്‌ ഫ്രെയിംസ് ഒക്കെ ഗംഭീരം ആയിരുന്നു. പ്രവീണ്‍ പ്രഭാകറിന്റെ എഡിറ്റിങും ചിത്രത്തിന് സഹായകമായി. എങ്കിലും ചിത്രം ഇനിയും trim ചെയ്യാമായിരുന്നു എന്ന് തോന്നി. പ്രേക്ഷകരെ തൃപ്തിപ്പെടുത്തുന്ന രീതിയിൽ ഒരു ത്രില്ലർ സിനിമ ഒരുക്കുന്നത് ഇന്നത്തെക്കാലത്തു അത്ര എളുപ്പമല്ല. ഇവിടെ അക്കാര്യത്തിൽ സംവിധായകൻ ഭാഗികമായി വിജയിക്കുന്നുണ്ട്. അത് കൊണ്ട് തന്നെ ഒരു തവണ കണ്ടിരിക്കാവുന്ന ചിത്രമാണ് ജോൺ ലൂതർ.