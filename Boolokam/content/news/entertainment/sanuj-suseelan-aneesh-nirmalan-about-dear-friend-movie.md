---
author: Beaumaris
categories:
- Entertainment
comment_count: 0
date: 2022-07-11 03:42:48
draft: false
image: https://cdn.boolokam.com/articles/2022/07/geg33.jpg
like_count: 28685
share_count: 9360
tags:
- Aneesh Nirmalan
- basil joseph
- darshana rajendran
- dear friend malayalam movie
- Sanuj Suseelan
- tovino thomas
title: മലയാള സിനിമയെന്ന് തോന്നിക്കാത്ത പോസ്റ്ററുകളാണോ ഈ സിനിമയ്ക്ക് റീച് കിട്ടാത്തതിൻറെ
  കാരണം ?
view_count: 376034
---

**Sanuj Suseelan** **ഇതല്ലാതെ മറ്റൊരു പേര് ഈ ചിത്രത്തിന് ചേരില്ല** ബാംഗ്ലൂരിൽ താമസിക്കുന്ന യുവാക്കളുടെ കഥ പ്രമേയമായ മിക്ക സിനിമകളിലുമുള്ള പാർട്ടി, ഡാൻസ്, പബ്ബ്, മരുന്നടി, ലിവ്-ഇൻ റിലേഷൻഷിപ്പുകൾ തുടങ്ങിയ ചേരുവകൾ ചേർത്തുള്ള ക്ലിഷേ സിനിമയാണോ എന്ന് ഇതിന്റെ തുടക്കം കാണുമ്പോൾ തോന്നാനിടയുണ്ട്. എന്നാൽ അതല്ല കഥ. ഉറക്കം തൂങ്ങിയ മട്ടിലുള്ള ആദ്യ അരമുക്കാൽ മണിക്കൂറിനു ശേഷം സിനിമയുടെ രൂപവും ഭാവവും മാറും. തീർച്ചയായും അതും അപൂർവം ചില ചിത്രങ്ങളിൽ നിങ്ങൾ കണ്ടിട്ടുണ്ടാവാം. എന്നാൽ ആ സിനിമകളിലൊന്നും കണ്ട പോലെയല്ല ഇതിലെ അന്ത്യം. ഡ്രാമ കളിക്കാനുള്ള സംഗതികൾ ഒരുപാടെണ്ണം കയ്യിലുണ്ടായിട്ടും അതൊന്നും എടുത്ത് പെരുമാറാതെ മനോഹരമായ ഒരു ക്ലൈമാക്സിലാണ് ചിത്രം അവസാനിക്കുന്നത്. ഈ സിനിമയ്ക്ക് "Dear Friend " എന്ന് പേരിട്ടതെന്തിനാവും എന്ന് പടത്തിന്റെ ആദ്യ പോസ്റ്ററുകൾ കണ്ടപ്പോ തോന്നിയിരുന്നു. സിനിമ കണ്ടു തീർന്നപ്പോൾ കാരണം പിടികിട്ടി. ഇതല്ലാതെ മറ്റൊരു പേര് ഈ ചിത്രത്തിന് ചേരില്ല. ആദ്യ ചിത്രമായ "അയാൾ ഞാനല്ല" കണ്ടപ്പോളുണ്ടായ പ്രതീക്ഷകൾ ഒട്ടും താഴെപ്പോകാതെ നോക്കാൻ വിനീത് കുമാറിന് പറ്റിയിട്ടുണ്ട്. ഇത്രയും ഗ്യാപ് ഇടാതെ പടം ചെയ്താൽ നന്നായിരുന്നു. അഭിനേതാക്കളിലേക്ക് വന്നാൽ ടോവിനോ തോമസിന്റെ കരിയറിലെ ഏറ്റവും മികച്ച പെർഫോമൻസ് എന്ന് നിസ്സംശയം പറയാവുന്ന പ്രകടനമാണ്. ടോവിനോ മാത്രമല്ല മറ്റു കഥാപാത്രങ്ങളെ അവതരിപ്പിച്ച ദർശന, ബേസിൽ, അർജുൻ ലാൽ എന്നിവരും മത്സരിച്ചുള്ള അഭിനയമാണ്. ശ്യാമിനെ അവതരിപ്പിച്ച അർജുൻ രാധാകൃഷ്ണന്റെ മറ്റു ചിത്രങ്ങൾ ഞാൻ കണ്ടിട്ടില്ല. പക്ഷെ ശ്യാം എന്ന കഥാപാത്രത്തെ അർജുൻ അതിമനോഹരമായിട്ടാണ് അവതരിപ്പിച്ചിരിക്കുന്നത്. യഥാർത്ഥ ജീവിതത്തിൽ അങ്ങനെയുള്ള ഒരാളെ നേരിട്ട് പരിചയമുണ്ട്. ശ്യാമിന്റെ ചില സമയത്തെ പെരുമാറ്റവും ഭാവങ്ങളുമൊക്കെ അവനെ ഓർമിപ്പിച്ചു. സാന്ദർഭികമായി പറഞ്ഞോട്ടെ, ഈ സിനിമയുടെ കാസ്റ്റിംഗ് ചെയ്തവർക്ക് പ്രത്യേകം അഭിനന്ദനങ്ങൾ. അത്രയും കൃത്യമായ തെരഞ്ഞെടുപ്പാണ് അവർ നടത്തിയിരിക്കുന്നത്. ബാംഗ്ലൂർ ഡെയ്‌സിന് ക്യാമറ ചലിപ്പിച്ച സമീർ താഹിർ ഈ സിനിമയുടെ നിർമാതാക്കളിലൊരാളാണ്. മറ്റൊരു നിർമാതാവായ ഷൈജു ഖാലിദ് ആണ് ഈ സിനിമയുടെ ഛായാഗ്രഹണം നിർവഹിച്ചിരിക്കുന്നത്. മലയാളം സിനിമയാണ് എന്ന് തോന്നിക്കാത്ത തരത്തിലുള്ള പോസ്റ്ററുകളാണോ ഈ സിനിമയ്ക്ക് വലിയ റീച് കിട്ടാതിരുന്നതിനു കാരണം എന്ന് തോന്നുന്നു. നെറ്റ് ഫ്ലിക്സിൽ പടം ഓടുന്നുണ്ട്. തീർച്ചയായും കാണുക. It's a beautiful movie ! *** **Aneesh Nirmalan** **പരസ്പരം മനസ്സിലാക്കാൻ പോലും കഴിയാതെ പോകുന്ന സൗഹൃദങ്ങൾ..** നീ പോലും അറിയാതെ നിന്നിൽ നിന്ന് അകന്ന് പോകുന്ന സൗഹൃദങ്ങൾ. നിന്റെ നെഞ്ച് തുളക്കാൻ ഉതകുന്ന സത്യങ്ങൾ പറയാതെ പോകുന്ന വിനോദിനെ അങ്ങനെ കാണാൻ തന്നെയാണ് എനിക്കിഷ്ടം. Open ended സിനിമകൾ പലതുമുണ്ട്. പക്ഷേ, ഇവിടെ സിനിമയുടെ 90% കാണുന്നവനെ പിടിച്ചിരുത്തി അവസാന 10% നല്ല convincing ആയി കാണിച്ചു എന്ന്‌ തോന്നിയില്ല. അത് അനുഭവിച്ചർക്ക് മനസിലാക്കാൻ കഴിയും. പക്ഷേ, അത് മനസ്സിലാക്കാൻ, അനുഭവപ്പെടാൻ കഴിവില്ലാത്തവർക്ക് ഇതിന്റെ ക്ലൈമാക്സ്‌ ദഹിക്കില്ല. Open ended സിനിമ കൊടുക്കുമ്പോൾ അത് അങ്ങനെയാണ് എന്ന്‌ പറയുന്ന situations നമുക്ക് കൊടുക്കാൻ കഴിയണം. ഇവിടെ പറയാതെ പറഞ്ഞു വെക്കുന്ന കഥനരീതിയാണ് നിങ്ങൾ സ്വീകരിച്ചത്. ![](https://cdn.boolokam.com/articles/2022/07/geg33.jpg)ടോവിനോ മനോഹരമായി അഭിനയിച്ച ഒരു സിനിമയാണ്. പക്ഷേ ഒരു ഘട്ടത്തിന് അപ്പുറം അയാളുടെ കഥാപാത്രത്തെ justify ചെയ്തില്ല എന്നത് ഈ സിനിമയുടെ വലിയ ഒരു വിജയമാണ്. ബേസിൽ, ദർശന, Arjun Lal തുടങ്ങിയവർ നല്ല പ്രകടനമാണ് ചെയ്തിട്ടുള്ളത്. വിനീത് കുമാർ, ഷറഫു, സുഹാസ്, അർജുൻ ലാൽ , ഷൈജു തുടങ്ങിയവരുടെ ഒരു വലിയ effort ഈ സിനിമയിൽ കാണാം. പക്ഷേ, അതിന്റെ ഒരു finesse ഈ സിനിമ അർഹിക്കുന്നുണ്ടായിരുന്നു. സിനിമ കണ്ട് തുടങ്ങുന്ന സ്ഥലത്ത് പലയിടങ്ങളലിലും കണ്ണ് നനയിപ്പിക്കുമ്പോൾ, അതിനോട് കണക്ട് ചെയ്യുമ്പോൾ, അവസാനിക്കുന്ന സ്ഥലത്ത് open ended ആക്കുന്നു എന്ന ആഖ്യാന രീതി വലിയൊരു പുതുമയാണ്. അതേ സമയം അത് ഭൂരിഭാഗത്തിനും അലോസരത ഉണ്ടാക്കി കാണണം എന്നത് തന്നെ ആയിരിക്കും തിയേറ്ററിൽ ഈ സിനിമ വലിയ വിജയമാകാതെ പോയത്. കുറച്ച് കാലം കണ്ട ബംഗളുരുവിന്റെ, യാത്ര ചെയ്ത തെരുവുകളുടെ view വീണ്ടും കാണാൻ കഴിഞ്ഞപ്പോൾ സന്തോഷം. മ്മടെ തൃശ്ശൂരിൽ നിന്ന് സൈക്കോളജി പഠിച്ച പഴയ ഓർമ്മകൾ നഷ്ടപ്പെട്ട രമേശൻ നായരുടെ മകൻ തിരക്കഥാരചയിതാവായും, നടനായും കണ്ടതിൽ സന്തോഷം. നിങ്ങൾ പഠിച്ചറിഞ്ഞ വിഷയങ്ങൾ സിനിമയിൽ നല്ല രീതിയിൽ അവതരിപ്പിക്കുക എന്നത് ഒരു greatness ആണ്. ദർശന നിങ്ങൾ പ്രേക്ഷകരുടെ ഹൃദയം കവരും എന്ന് തീർച്ചയാണ്. വളരെ സ്വാഭാവികമായാണ് അവൾ നമ്മളെ ജന്നത്ത് ആയി convince ചെയ്യുന്നത്. ബേസിൽ ഒരു മികച്ച കലാകാരനാണ്. ചെയ്യുന്ന പ്രവൃത്തിക്ക് പതിന്മടങ്ങ് ഭംഗി ഉറപ്പിക്കുന്ന ഒരു പിൻബലം തന്നെയാണ് അയാൾ. ജീവിതത്തിൽ പലതിനും വ്യക്തത ഉണ്ടാകണമെന്നില്ല. പക്ഷേ, അത് പലർക്കും രുചിക്കണമെന്നില്ല. നമ്മൾ perceive ചെയ്യുന്ന പലതും, മറ്റ് പലർക്കും ചിന്തിക്കാൻ കഴിയാത്ത കാര്യങ്ങൾ ആയിരിക്കും. എന്നിരുന്നാലും ഈ സിനിമ ഒരു നല്ല കാഴ്ച്ചാനുഭവം ആയി തന്നെയാണ് എനിക്ക് തോന്നിയത്. എല്ലാവരും കാണുക. അഭിപ്രായങ്ങൾ പറയുക. ഒരു ജീവിതരീതിയെ പരിചയപ്പെടാൻ, ചില പാഠങ്ങൾ പഠിപ്പിക്കാൻ ഈ സിനിമയ്ക്ക് കഴിഞ്ഞിട്ടുണ്ട്. അർഹിച്ച ഒരു hit status ലഭിക്കാതെ പോയ സിനിമ തന്നെയാണ് ഡിയർ ഫ്രണ്ട്. Watch it in netflix