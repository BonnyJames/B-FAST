---
author: Beaumaris
categories:
- Entertainment
comment_count: 0
date: 2023-07-23 07:09:36
draft: false
image: https://cdn.boolokam.com/articles/2023/07/fwwfw-1024x576.webp
like_count: 9006
share_count: 1238
tags:
- '2019'
- Corpus Christi
- Corpus Christi (Polish
- poland
- romans movie
title: നമ്മുടെ 'റോമൻസ്' സിനിമപോലെ തോന്നുമെങ്കിലും തികച്ചും വ്യത്യസ്തമാണ് പ്രമേയം
view_count: 190032
---

**Corpus Christi (Polish, Poland, 2019)** **Jaseem Jazi** ഞാനീ സിനിമയുടെ പ്ലോട്ട് ഇവിടെ സൂചിപ്പിച്ചാൽ, നിങ്ങളുടെ മനസ്സിലേക്ക് പെട്ടെന്ന് കയറി വരിക 'റോമൻസ്' എന്ന മലയാളം സിനിമയായിരിക്കും. കുറ്റവാളികളായ രണ്ടു കഥാപാത്രങ്ങൾ പള്ളീലച്ഛന്മാരായി വേഷം കെട്ടി ഒരു ഗ്രാമത്തിലെ നാട്ടുകാരെ മുഴുവൻ ഊഞ്ഞാലാട്ടിയ കഥ. 'കോർപ്പസ് ക്രിസ്റ്റി' എന്നയീ പോളിഷ് സിനിമയും അതേ ത്രെഡ്ഢിലാണ് ഓടുന്നതെങ്കിലും തികച്ചും വ്യത്യാസപ്പെട്ടിരിക്കുന്നു . [](https://cdn.boolokam.com/articles/2023/07/dfdfdfd.jpg)പള്ളീലച്ഛനാവാനാണ് ഡാനിയേലിന് ആഗ്രഹം. പക്ഷേ ഒരു കുറ്റവാളി ആയതുകൊണ്ട് , അവന്റെ ആഗ്രഹം നടപ്പുള്ള കാര്യമല്ല. ജയിലിൽ നിന്നും പരോളിലിറങ്ങി അവനൊരു ഗ്രാമത്തിലേക്ക് ജോലിക്ക് വേണ്ടി പോകുന്നു. എന്നാൽ അവിടെയെത്തി അവിചാരിതമായി ചിലത് സംഭവിക്കുകയാണ്. ഒരു പ്രത്യേക സാഹചര്യത്തിൽ ഞാനൊരു പുരോഹിതനാണെന്ന് അവന് കള്ളം പറയേണ്ടി വരുന്നു. പക്ഷേ പിന്നീട് ഊരിപ്പോരാൻ ആവാത്ത വിധം അവനാ കള്ളത്തിൽ കുരുങ്ങുന്നു. ആ ഇടവകയിലെ പുരോഹിതൻ ചികിത്സയ്ക്കായി ഗ്രാമത്തിൽ നിന്നും മാറി നിൽക്കുന്നതുകൊണ്ട് പകരക്കാരനായി അവനവിവിടെ പള്ളിലച്ചനാവുന്നു. തുടർന്ന് നടക്കുന്ന സംഭവങ്ങളാണ് കഥയുടെ ബാക്കി. [![](https://cdn.boolokam.com/articles/2023/07/fwwfw-1024x576.webp)](https://cdn.boolokam.com/articles/2023/07/fwwfw.webp)ചെയ്യുന്നത് കള്ളത്തരമാണെങ്കിലും തന്റെ ജോലിയിൽ തികച്ചും ആത്മാർത്ഥമായും സത്യസന്ധവുമായുമാണ് ഡാനിയേൽ പ്രവർത്തിക്കുന്നത്. കാര്യമായ വേദപഠനമോ, അറിവോ, പരിചയസമ്പത്തോ ഇല്ലാതിരുന്നിട്ടു കൂടി ഒരു നല്ല പുരോഹിതനായി വർത്തിക്കാനും, ഗ്രാമവാസികളുടെ പ്രിയങ്കരനാവാനും അവന് സാധിക്കുന്നു. കാരണം, മതത്തിന്റെയും ആത്മീയതയുടെയും ലിഖിത നിയമങ്ങൾക്കപ്പുറം അവനാ ജനങ്ങളോട് സംസാരിച്ചത് ഹൃദയത്തിന്റെ ഭാഷയിലായിരുന്നു. 'ഫാദർ തോമസ്' ആയി മാറിയ ഡാനിയേലിന്റെ കഥാപാത്രത്തിലൂടെ.. മതം, വിശ്വാസം, ആത്മീയത, ധാർമികത എന്നീ കാര്യങ്ങൾ ചർച്ച ചെയ്യുന്ന സിനിമ, ലിഖിത മത നിയമങ്ങൾക്കും ചിന്തകൾക്കും അപ്പുറമാണ് ആത്മീയത എന്ന് വീണ്ടും ആവർത്തിക്കുന്നു. https://youtu.be/cFFvje2A2vE ഡയറക്ഷൻ, വിഷ്വൽസ്, മ്യൂസിക് അങ്ങനെ തുടങ്ങി.. മറ്റെന്തൊക്കെ പോസിറ്റീവ് ഘടകങ്ങളുണ്ടെങ്കിലും, അതിനേക്കാളെല്ലാം ഉപരി, ഡാനിയേൽ എന്ന കഥാപാത്രത്തെയും ആ കഥാപാത്രമായി ഗംഭീര പ്രകടനം കാഴ്ചവച്ച Bartosz Bielenia എന്ന് നടനുമായിരിക്കും നിങ്ങളുടെ ശ്രദ്ധയാകർഷിക്കുക. ആകർഷകമായ തിളങ്ങുന്ന നീലക്കണ്ണുകളും മെലിഞ്ഞു വെളുത്ത ശരീരപ്രകൃതിയുമായി, പുരോഹിത വേഷമണിഞ്ഞ് അൾത്താരയിൽ നിൽക്കുന്ന സുന്ദരനായ ആ ചെറുപ്പക്കാരൻ ഫാദർ തോമസിനെയും, ബിയറും, പുകവലിയും, തമാശയും, നൃത്തവും, സൗഹൃദവും, പ്രണയവും, ലൈംഗികതയുമായി യൗവനം ആഘോഷിക്കുന്ന ഡാനിയേലിനെയും ഇഷ്ടപ്പെടാതിരിക്കാൻ നിങ്ങൾക്ക് കഴിയില്ല. 'അച്ഛനാണച്ചാ.. അച്ഛൻ' എന്ന് പുള്ളിക്കാരന്റെ ചില പ്രവർത്തികൾ കാണുമ്പോൾ അറിയാതെ ഉള്ളിൽ പറഞ്ഞു പോകും .