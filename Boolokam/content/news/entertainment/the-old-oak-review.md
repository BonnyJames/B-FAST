---
author: Beaumaris
categories:
- Entertainment
comment_count: 0
date: 2023-12-23 11:01:57
draft: false
image: https://cdn.boolokam.com/articles/2023/12/qdddd.jpg
like_count: 48770
share_count: 15569
tags:
- IFFK
- review
- The Old Oak
title: അഭയാർത്ഥികളും നാട്ടുകാരും ചേർന്ന് ഒത്തൊരുമയോടെ മനുഷ്യരുടെ ഐക്യദാർഢ്യം പ്രഖ്യാപിക്കുന്ന
  ഒരു റാലിയോടെ സിനിമ അവസാനിക്കുമ്പോൾ നമ്മളും മനുഷ്യരാകുന്നു
view_count: 1461766
---

**മാരയും യാരയും** **The Old Oak** **(Spoiler Alert)** **രാംദാസ് മിനി നാരായണൻ** The Old Oak, ഇത് വടക്കൻ ഇംഗ്ലണ്ടിലെ ദുർഹാം കൗണ്ടി എന്ന ഗ്രാമത്തിലുള്ള ഒരു പബ്ബ് ആണ്. അതിൻ്റെ ഉടമസ്ഥൻ TJ Balantyne എന്ന ഒരു വൃദ്ധനാണ്. സിനിമ തുടങ്ങുന്നത് സിറിയയിൽ നിന്നുള്ള അഭയാർത്ഥികളുമായി ഒരു ബസ്സ് ആ ഗ്രാമത്തിലെത്തുമ്പോഴാണ്. മൈനുകളുടെ സാമ്രാജ്യമായിരുന്നു, ദുർഹാം. ഇന്നിപ്പോൾ മൈനുകളില്ല, സമൃദ്ധമായ ഓർമ്മകളുടെ ഭാരം പേറി ജീവിക്കുന്ന ഒരു കൂട്ടം മനുഷ്യർ. ബാലൻ്റെയിൻ്റെ ബാല്യവും കൗമാരവുമൊക്കെ മൈനുകളുടെ സമൃദ്ധിയാൽ സമ്പന്നമാണ്. അയാളുടെ പൂർവ്വികർ ആ ഗ്രാമത്തിൻ്റെ അന്തസ്സിൻ്റെ പ്രതീകങ്ങളായിരുന്നു. ഒരുമിച്ചു കൂടുക,ഒരുമിച്ചിരുന്നു ഭക്ഷണം കഴിക്കുക,പാട്ട് പാടുക,ആഘോഷിക്കുകയൊക്കെ അവരുടെ പരമ്പരാഗത ശീലങ്ങളായിരുന്നു.പബ്ബിൻ്റെ പുറകുവശത്ത് വിശാലമായൊരു ഹാളുണ്ട്. അത് കഴിഞ്ഞ 20 കൊല്ലമായി അടച്ചിട്ടിരിക്കുകയാണ്.ആദ്യം ആ ഹാൾ തുറക്കാൻ ആവശ്യപ്പെട്ടത് പബ്ബിലെ പതിവുകാരായ കൂട്ടുകാരാണ്.അത് നിഷേധിക്കാൻ ബാലെെൻ്റെയിന് രണ്ടാമതൊന്ന് ആലോചിക്കേണ്ടിവന്നില്ല. കാരണം അവർ അഭയാർത്ഥികളുടെ വരവിനെ ചോദ്യം ചെയ്യുന്ന നാട്ടുകാരുടെ പരിപാടിയാണ് ആസൂത്രണം ചെയ്തത്.യാര എന്ന ഒരു മിടുക്കി അഭയാർത്ഥി ബാലൻ്റെയിനുമായി വലിയ സൗഹൃദത്തിലാകുന്നു., കാരണമുണ്ട്. വന്നിറങ്ങുമ്പോൾ തന്നെ അവളുടെ അച്ഛൻ സമ്മാനിച്ച ക്യാമറ ഒരു പിടിവലിക്കിടയിൽ താഴെ വീണ് കേടാകുന്നു. അത് അദ്ദേഹം നന്നാക്കിക്കൊടുക്കുന്നു. ബാലൻ്റെയിന് കൂട്ടിനാകെയുള്ളത് ഒരു മെലിഞ്ഞ നാടൻ നായയാണ്. 'മാര' എന്നാണ് ആ പെൺപട്ടിയുടെ പേര്. മരയാണ് സന്തത സഹചാരി, ഇരിപ്പിലും നടപ്പിലും! മാരയുടെ പിന്നിലും ഒരു കഥയുണ്ട്. രണ്ടു കൊല്ലം മുമ്പ് ആത്മഹത്യ ഉറപ്പിച്ച് കടലിലേക്ക് നടക്കുമ്പോഴാണ് മാരയുടെ കരച്ചിൽ കേട്ട് ജീവിതത്തിലേക്ക് മടങ്ങിവരുന്നത്.മരിക്കാൻ സമയമായില്ലെന്ന് മാര ഓർമ്മിപ്പിക്കുന്നു. പിന്നെ യാരയും ഒരു കാരണമാകുന്നുവെന്ന് നമ്മൾ മനസ്സിലാക്കുന്നു.പഴയ ഹാളിൻ്റെ ചുവരിൽ ഫ്രെയിം ചെയ്തു വച്ചിരിക്കുന്ന ഒരു ഫോട്ടോയിൽ എഴുതിയിരിക്കുന്ന വാചകം യാരയെ വല്ലാതെ ആകർഷിക്കുന്നു.'ഒരുമിച്ചുകൂടുമ്പോൾ,ഭക്ഷണം കഴിക്കുമ്പോൾ നമ്മളൊന്നായി മാറും' അങ്ങനെ അവരൊത്തുകൂടി ആ ഹാൾ പുനർസൃഷ്ടിച്ച് അഭയാർത്ഥികളും നാട്ടുകാരുമായി ഒത്തുകൂടുന്നു. രുചികരമായ ഭക്ഷണം, സംഗീതം. സംഗീതമൊരുക്കിയ നാട്ടുകാരന് മനുഷ്യ സൗഹൃദത്തിൻ്റെ പതാക കൈമാറുന്ന വികാര തീവ്രമായ രംഗവുമുണ്ട്. https://youtu.be/Fwb0c5zqsyM നാട്ടുകാരിൽ,കൂട്ടുകാരിൽ ഈ സംഭവം വലിയ അനിഷ്ടവും അസൂയയുമുണ്ടാക്കി.അവർ വാട്ടർ ടാങ്കിൻ്റെ ഔട്ട്ലെറ്റ് അധികമായി തുറന്ന് ആ ഹാൾ ഉപയോഗശൂന്യമാക്കുന്നു. നിരാശരായ യാരയും ബാലൻ്റെയിനും. യാരയുടെ അച്ഛൻ സിറിയയിൽ ജയിലിലാണ്. അച്ഛൻ ഈ പീഢനം സഹിക്കാതെ മരിച്ചാൽ മതിയെന്നാണ് യാരയുടെ ആഗ്രഹം. അവളുടെ ആഗ്രഹം പോലെ അദ്ദേഹം മരിച്ച വിവരം കിട്ടുന്നു. ആ ഗ്രാമമാകെ യാരയെയും കുടുംബത്തെയും ആശ്വസിപ്പിക്കാനെത്തുകയാണ്. അഭയാർത്ഥികളും നാട്ടുകാരും ചേർന്ന് ഒത്തൊരുമയോടെ മനുഷ്യരുടെ ഐക്യദാർഢ്യം പ്രഖ്യാപിക്കുന്ന ഒരു റാലിയോടെ സിനിമ അവസാനിക്കുമ്പോൾ നമ്മളും മനുഷ്യരാകുന്നു! ![](https://cdn.boolokam.com/articles/2023/12/qdddd.jpg)(യൂറോപ്യൻ യൂണിയൻ സ്വീകരിച്ച ലക്ഷക്കണക്കിന് അഭയാർത്ഥികളുടെ കണക്കുമായാണ് സിനിമ അവസാനിക്കുന്നത്. ജീവിക്കാൻ വേണ്ടി എല്ലാമുപേക്ഷിച്ച് പലായനം ചെയ്യുന്ന മനുഷ്യരോട് ഈ ഉല്ലാസ നൗകയിലിരുന്ന് ഐക്യദാർഢ്യം പറയാനല്ലാതെ എന്നെക്കൊണ്ടെന്തു പറ്റും?) 1936ൽ ജനിച്ച കെൻ ലോത്ത് എന്ന മഹാനായ ചലച്ചിത്രകാരൻ്റെ സിനിമയാണ്. ജീനിയസ്സുകൾ എന്നും എപ്പോഴും! (IFFK യിൽ കണ്ടത്)