---
title: "\"ആദ്യത്തെ മലേന കാഴ്ചയും ആദ്യത്തെ സ്വയംഭോഗവും ഏതാണ്ട് ഒരുപോലെയാണ്... \""
date: 2023-07-01T07:53:51
draft: false
categories: ["Entertainment"]
tags: ['malena', 'Malena (2000)']
author: "Beaumaris"
---

ലൂസിയാനോ വിൻസെൻസോണിയുടെ മൂലകഥയെ അടിസ്ഥാനപ്പെടുത്തി ജുസെപ്പെ ടൊർനാട്ടോറെ തിരക്കഥയെഴുതി സംവിധാനം ചെയ്ത് 2000ൽ പുറത്തിറങ്ങിയ ഇറ്റാലിയൻ ചലച്ചിത്രമാണ് മലേന (ഇറ്റാലിയൻ: Malèna). മൊണിക്കാ ബെലുചി, ലൂസിയാനോ വിൻസൺസോണി എന്നിവർ പ്രധാന കഥാപാത്രങ്ങളെ അവതരിപ്പിച്ച ചിത്രത്തിൽ രണ്ടാം ലോകമഹായുദ്ധകാലത്തെ ഇറ്റലിയിലെ സിസിലി എന്ന ഗ്രാമത്തെയാണ് പശ്ചാത്തലമാക്കിയിരിക്കുന്നത്. ഒരു പന്ത്രണ്ട് വയസുകാരന് ഒരു യുവതിയോടുണ്ടാകുന്ന പ്രണയവും തുടർന്ന് അവളുടെ ജീവതത്തിലുണ്ടാകുന്ന മുഹൂർത്തങ്ങളെ കുട്ടിയുടെ കാഴ്ച്ചപ്പാടിലൂടെ നോക്കിക്കാണുകയുമാണ് ചലച്ചിത്രത്തിൽ ചെയ്തിരിക്കുന്നത്. വളരെയധികം നിരൂപകപ്രശംസ നേടിയെടുത്ത ചിത്രം മികച്ച പശ്ചാത്തലസംഗീതം, ഛായാഗ്രഹണം എന്നിവയ്ക്കുള്ള ഓസ്‌കാർ നാമനിർദ്ദേശം നേടിയിരുന്നു.

ഈ ചിത്രം ദേശാന്തരങ്ങൾ കടന്നു അതിന്റെ ഖ്യാതി വർധിപ്പിച്ചു. ലോകമെങ്ങുമുള്ള ചലച്ചിത്രപ്രേമികളെ ഈ ചിത്രം ഏറെ ആകർഷിച്ചു. ഇതിന്റെ ചുവടുപിടിച്ചു മലയാളത്തിൽ വരെ ചില ചിത്രങ്ങളിറങ്ങി എന്ന് പറഞ്ഞാൽ അതിശയോക്തിയില്ല. എന്നാൽ ലൈംഗികത എന്നതിലുപരി മലേന പറഞ്ഞ തീവ്രമായ ആശയങ്ങൾ ഉൾക്കൊള്ളിക്കാൻ ആ ചിത്രങ്ങൾക്കായില്ല എന്നതാണ് സത്യം. മലേന ഇന്നുമൊരു നിത്യവിസ്മയമായി നിലകൊള്ളുകയാണ്. അതിന്റെ തെളിവാണ് ഇന്നും അണമുറിയാത്ത നിരൂപണങ്ങൾ. ചില നല്ല നിരൂപണങ്ങൾ വായിക്കാം .

<strong><img class="aligncenter" src="https://cdn.boolokam.com/articles/2023/05/w33.jpg" />Sajid AM</strong>

ഈ അടുത്തകാലത്ത് കണ്ട ക്ലാസ് സിനിമകളിൽ ഏറ്റവും മികച്ച ഒന്നാണ് Malena. ഏകാന്തമായ ജീവിതശൈലിക്ക് ചുറ്റും ഗോസിപ്പുകളുള്ള ഒരു ചെറിയ പട്ടണത്തിലെ സുന്ദരിയായ ഒരു യുവ വിധവക്ക് എന്ത് സംഭവിക്കുന്നു എന്നത് വളരെ കൃത്യതയോടെ പകർത്തിയിരിക്കുകയാണ് ഈ ഇറ്റാലിയൻ മൂവിയിൽ. ഏതൊരു സമൂഹത്തിലും സ്ത്രീകള്‍ക്ക് ലഭിക്കുന്ന ആദരവിനും പരിഗണനക്കും പ്രസ്തുത സമൂഹം സ്ത്രീകളോട് പൊതുവെ വച്ച് പുലര്‍ത്തുന്ന നിലപാടുകളോടും സമീപനത്തോടും ബന്ധമുണ്ടെന്ന് ഇത് നമ്മ പഠിപ്പിക്കുന്നതോടൊപ്പം ഫാന്റസി, റിയാലിറ്റി, പ്രണയം, കാമം തുടങ്ങിയവയിലൂടെ കടന്നു പോവുന്ന ഒരു കൗമാരക്കാരന്റെ ജീവിത യാത്രയെ കേന്ദ്രീകരിച്ചുള്ള ഒരു കഥ കൂടിയാണിത്.

രാജ്യം യുദ്ധത്തിലാണെങ്കിലും സിസിലിയിലെ ആ ഗ്രാമത്തിൽ ഒന്നും സംഭവിച്ചില്ല, അവിടെ നമ്മുടെ സമൂഹത്തിന്റെ അടിസ്ഥാന സ്വഭാവം പോലെ ഒരു സ്ത്രീ തന്റെ ഭർത്താവില്ലാതെ തനിച്ചായിരിക്കുമ്പോൾ ആളുകൾ എങ്ങനെ ഒറ്റപ്പെടുത്താനും അവഹേളിക്കാനും ലൈംഗികമായി പ്രയോജനപ്പെടുത്താനും നടക്കുന്നുയെന്ന് കാണാം. അവിടെയുള്ള എല്ലാ സ്ത്രീകളും തങ്ങളുടെ ഭർത്താക്കന്മാർ മാലീനയെ വശീകരിക്കാൻ ശ്രമിക്കുന്നുണ്ടെന്ന് അറിയാമെങ്കിലും, അവരുടെ ഭർത്താക്കന്മാർ ഒരിക്കലും ഒരു വടികൊണ്ട് പോലും മലീനയെ തൊടില്ലെന്ന് പരസ്യമായി കാണിക്കുകയും ചെയ്യുന്നു. ജീവിതം ഇനിയൊരടി മുന്നോട്ട് പോവില്ലെന്ന ഘട്ടത്തിൽ തന്റെ വയറിന്റെ വിശപ്പ് മാറ്റാൻ അവൾ സ്വയം വേശ്യാവൃത്തിക്ക് നിർബന്ധിതയാകണം എന്ന നമ്മുടെ സമൂഹത്തിന്റെ കാഴ്ചപ്പാട് എത്രമാത്രം പുരുഷാധിപത്യവും ക്രൂരവുമാണെന്ന് ഈ ചിത്രം നമ്മുക്ക് കാണിച്ചുതരും.

സുന്ദരിയും നിർഭാഗ്യവതിയും, ദുർബലവും, അതിലോലമായതും എന്നാൽ ഭർത്താവിനോട് അത്രമാത്രം സ്നേഹമുള്ളവളുമാണ് മലേന. മാത്രമല്ല സ്വന്തം ലൈംഗികതയെയും രൂപത്തെയും കുറിച്ച് ബോധ്യമുള്ളവൾ തന്റെ ഇഷ്ടാനുസരണം വസ്ത്രധാരണം ചെയുന്നവൾ. അതുകൊണ്ടൊക്കെയാണ് ആ നാട്ടിലെ സ്ത്രീകളും പുരുഷന്മാരും എന്തിനേറെ പറയുന്നു ചെറിയ കുട്ടികൾ പോലും അവളോട് ക്രൂരത കാണിക്കുകയും അവളെ പിന്നീട് വേശ്യയായി ചിത്രീകരിച്ച് നാടുകടത്തുകയും ചെയ്തത്. വർഷങ്ങൾക്ക് ശേഷം മരണപെട്ടുയെന്ന് കരുതിയ ഭർത്താവിന്റെ കൂടെ മലേന ആ നാട്ടിലേക്ക് മടങ്ങിയെത്തുമ്പോൾ ആളുകൾ അവളോടുള്ള അവരുടെ പെരുമാറ്റം മാറ്റുന്നു. അത് നമ്മുടെ സമൂഹം എത്രമാത്രം വ്യാജവും കൃത്രിമവുമാണെന്ന് തെളിയിക്കുന്നതാണ്. ഇത് നമ്മുടെ സമൂഹത്തിൽ ഇന്നും നിലനിൽക്കുന്നുണ്ട്.

<img class="aligncenter" src="https://cdn.boolokam.com/articles/2023/05/fwffggg-1024x870.jpg" alt="fwffggg 1" />ജീവിതത്തിന്റെ എല്ലാ മേഖലകളിലും ഒരു വിവേചനവും നേരിടാതെ സ്ത്രീകള്‍ക്ക് മുന്നേറാനും സാമൂഹിക തലത്തില്‍ കൃത്യമായ മുദ്രകള്‍ സ്ഥാപിക്കാനും സാധിക്കണമെങ്കിൽ സ്ത്രീ സ്വാതന്ത്ര്യത്തെ കുറിച്ചും അവരുടെ സാമൂഹിക പങ്കാളിത്തത്തെ കുറിച്ചും പൊതുസമൂഹം സ്വീകരിക്കേണ്ട വിശാലമായ ഒരു നിലപാട് ഉണ്ട്. കുടുംബപരമായ മേഖലകളിലും ഭൗതികവും മതപരവും ആയ മറ്റെല്ലാ രംഗങ്ങളിലും പൊതുസമൂഹം സ്ത്രീകളെ സ്വതന്ത്ര വ്യക്തിത്വങ്ങളയി കാണണം. സ്ത്രീ , അവള്‍ സ്ത്രീ ആയതുകൊണ്ടു മാത്രം അവള്‍ ദുര്‍ബലയാണെന്നോ എന്നും മറ്റുള്ളവര്‍ക്കു അധീനപ്പെട്ട്, എന്നെന്നും മറ്റുള്ളവരുടെ ആശ്രിതരായി ജീവിക്കേണ്ടവാളാണെന്നോ സമൂഹം കരുതരുത്. മറിച്ചു പുരുഷവിഭാഗത്തെ പോലെ തന്നെ കഴിവും അവകാശവും ഉള്ള ഒരു വിഭാഗമായിട്ടാണ് സമൂഹം അവരെയും കാണേണ്ടത് എന്നും മലേന
നമ്മളെ പഠിപ്പിക്കും.

ചിത്രത്തിന്റെ മറുവശത്ത് പ്രണയവും കാമവും തമ്മിൽ ആശയക്കുഴപ്പത്തിലായ റെനാറ്റോ എന്ന പതിമൂന്ന് വയസുകാരനെ കാണാം. ചിത്രത്തിന്റെ തുടക്കം തന്നെ അവന്റെ ജീവിതത്തിൽ സംഭവിക്കുന്ന മൂന്ന് അത്ഭുതങ്ങളോടെയാണ്. ഒന്ന് യുദ്ധം, രണ്ട് അവന്റെ സൈക്കിൾ മൂന്നാമത്തെതാണ്‌ മലേന. അവന് മലേനയോട് പലതരത്തിലുള്ള വികാരങ്ങളും ഉണ്ട്. എന്നാൽ അവനിൽ നല്ല ഒരു കാര്യം അവനവളെ ശരിക്കും സ്നേഹിക്കുന്നു എന്നതാണ്. കാരണം മലേനയെ മോശമായി പറയുന്നവർക്ക് നേരെ അവൻ പ്രതികരിക്കുന്നുണ്ട്. അതിനെയാണ് ഞാൻ ബാലിശമായ സ്നേഹം എന്ന് വിളിക്കുന്നത്. അവൾ കാരണം, ജീവിതത്തിന്റെ എല്ലാ പാഠങ്ങളും പഠിക്കാനും അവന് ഒരിക്കലും സങ്കൽപ്പിക്കാൻ പോലും കഴിയാത്ത സ്ഥലങ്ങൾ കണ്ടെത്താനും സ്വയം നവീകരിക്കാനും സാധിച്ചു. അതുകൊണ്ടുതന്നെ ജീവിതത്തിന്റെ പെഡൽ കഴിയുന്ന അത്ര വേഗത്തിൽ പോയാലും എത്ര ആളുകൾ ജീവിതത്തിലേക്ക് കടന്നവന്നാലും അവൻ അവളെ ഓർക്കും. ഒരിക്കലും മറക്കാത്ത ഒരേയൊരാളായി അവൾ അവശേഷിക്കും.

ചിത്രം കണ്ടുതീരുന്നതോടെ മലേനയായി വേഷമിട്ട മൊണിക്കാ ബെലുചിയോട് ഒരുപക്ഷെ നിങ്ങൾക്കും സ്നേഹവും പ്രണയവുമെല്ലാം തോന്നിയേക്കാം അത്രമാത്രം റീയലിസ്റ്റിക്കാണ് അവരുടെ ഓരോ അഭിനയവും.ഇത് കാണണം,നമ്മുടെ സമൂഹത്തിൽ ഇന്നും സ്ത്രീകൾക്ക് നേരെയുള്ള വേട്ടയാടലുകൾ നടന്നുകൊണ്ടിരിക്കുകയാണ് അതുകൊണ്ടുതന്നെ മലേനയെപോലെ ഒരുപാടുപേരെ നമ്മുക്ക് നമ്മുടെ ചുറ്റിലും കാണാൻ സാധിക്കും.
****

<strong>Sarath Cl</strong>

"മലേന" മോണിക്ക ബലൂചി അഭിനയിച്ചു അവിസ്‌മരണീയമാക്കിയ കഥാപാത്രം. ഒരു സ്ത്രീ കേന്ദ്ര കഥാപാത്രം ആയിട്ടുള്ള സിനിയാണെങ്കിലും ചിത്രം കടന്നു പോകുന്നത് 12 വയസുകാരനായ റെനാറ്റോയുടെ സെക്ശ്വൽ ഫാന്റസികളിലൂടെയും അവനു മേലനയോടു തോന്നുന്ന ഒബ്സെക്‌ഷനുകളിൽലൂടെയുമാണ്.
1940-കളിലെ രണ്ടാം ലോക മഹായുദ്ധകാലഘട്ടത്തിലെ ഇറ്റാലിയൻ നഗരമായ സിസിലയാണ് ചിത്രത്തിന്റെ പശ്ചാത്തലം. ആ നഗരത്തിൽ എല്ല ആണുങ്ങളുടെ മനസു കീഴടക്കിയവളും ആ നഗരത്തിലെ പെണ്ണുങ്ങൾ അസൂയയോടെയും വെറുപ്പോടെയും കാണുന്ന ഒരു കഥാപാത്രമാണ് മലേന.വിധവയായ അവളെക്കുറിച്ചു പല കഥകളും അവിടെ ആ നഗരത്തിൽ 4 പേര് കൂടുന്ന സ്‌ഥലങ്ങളിൽ അരങ്ങേരുന്നുണ്ട്.

<img class="aligncenter" src="https://cdn.boolokam.com/articles/2023/05/fefwww-1024x576.jpg" alt="fefwww 3" />അങ്ങനെ റെനാറ്റോ കൂട്ടുകാരോട് കൂടെ ഇരിക്കുന്ന സമയത്താണ് കൂട്ടത്തിൽ ഉള്ള അവന്റെ സുഹൃത്തു മലേനയുടെ കാര്യം പറയുന്നത്.ഭർത്താവ് മരിച്ച അവൾ ഇപ്പൊ മറ്റു പലരുടെയും കൂടെ ആണെന്നും കഴിഞ്ഞ ദിവസം സിഗരറ്റ് വാങ്ങാനായി എന്നെ വിളിപ്പിച്ചെന്നും അതു കഴിഞ്ഞു ഞങ്ങൾ സെക്സിൽ ഏർപ്പെട്ടുവെന്നും അവൻ പറയുന്നു. അതു റെനോട്ടോയുടെ മനസിൽ ആഴത്തിൽ ചെന്നു പതിക്കുകയും പിന്നീട് അവന്റെ സ്വാപ്നങ്ങളിലും sexual ഫാന്റസികളിലും പിന്നെ മലേനയെ അവൻ പ്രതിഷ്ഠിക്കുന്നു.1940 കളിൽ ചിത്രത്തിന്റെ കഥ നടക്കുമ്പോളും ഇന്നും റീലേറ്റ് ചെയ്യാൻ പറ്റുന്ന സംഭവമായിട്ടു സമൂഹത്തിൽ നിലനിൽക്കുന്നു. ഒരുപാട് പ്രവാസികളുടെ ഭാര്യമാരും,യുദ്ധത്തിന് പോയ ഒറ്റയ്ക്ക് താമസിക്കുന്ന പുരുഷുവിന്റെ ഭാര്യമാരും, ഒരു ഡിവോഴ്സ് കഴിഞ്ഞു നിൽക്കുന്നവരും ഇന്നും 4 സുഹൃത്തകൾ ചേരുന്ന സമയങ്ങളിൽ വാക്കുകൾ കൊണ്ട് വ്യഭിച്ചരിക്കപ്പെടുന്നുണ്ട് . പിന്നീട് റെനോട്ടോ അവളെ പിന്തുടരുന്നു.

അവളെ മറ്റാരേക്കാളും കൂടുതൽ അവൻ സ്നേഹിക്കുന്നു. അവളുടെ മുന്നിൽ താൻ ഒരു പുരുഷനായി കയറിച്ചെല്ലാനുള്ള സമയവും കാത്തു നടക്കുന്നു.പിന്നീട് അവളുടെ ഭർത്താവ് മരിക്കുമ്പോൾ പല പകൽ മാന്യന്മാരും രാത്രിയിൽ മലേനയുടെ വാതിലിൽ മുട്ടുന്നുണ്ട്. ചിലർ ചവിട്ടു തുറന്നു അകത്തു കടക്കുന്നുണ്ട്. ആരും കാണാത്ത ഈ സംഭവങ്ങൾക്കു ഒരു ദൃക്‌സാക്ഷി മാത്രമേ ഉള്ളു അതു റെനോട്ട ആണ്. അപ്പോളും താൻ ഒരു പുരുഷനായി മാറുന്ന സമയത്തു അവളെ തന്റേതാക്കി മാറ്റി അവളെ സംരക്ഷിക്കുമെന്നും സ്വാപ്നത്തിൽ വരുന്ന മലേനയോട് അവൻ പറഞ്ഞു വയ്ക്കുന്നു. നിസ്സഹയായനായി നിൽക്കുന്ന അവൻ ആദ്യമായി പള്ളിയിൽ പോയി അപേക്ഷിക്കുന്നതും പ്രാര്ഥിക്കുന്നതും അവൾക്കുവേണ്ടിയാണ്. എന്നൽ പിന്നീടും അവൾ പീഡനത്തിൽ ഇരയാകുമ്പോൾ അവൻ പ്രാർത്ഥിച്ച വിശുദ്ധന്റെ പ്രതിമയെ തകർത്തെറിഞ്ഞു പള്ളിയിൽ നിന്നും ഇറങ്ങി പോകുന്നു.

പിന്നീട് നഗരത്തിലെ ഒരു ബോംബക്രമണത്തിൽ അവളുടെ അച്ഛനും മരിക്കുന്നു. പിന്നീട പട്ടിണിയിലേക്കു വീഴുന്ന അവൾ വേശ്യാവൃത്തിയിലേക്കു വലിച്ചിഴക്കപ്പെടുന്നു. അവസാനം അമേരിക്കൻ സൈന്യം ഇറ്റലി കീഴടക്കുമ്പോൾ ആ നഗരത്തിലെ സ്ത്രീകൾ മലേനയെ അവളുടെ വീട്ടിൽ നിന്നും വലിച്ചിറക്കി തെരുവിലിട്ട് മർദ്ധിക്കുകയും നാട് കടത്തുകയും ചെയ്യുമ്പോൾ. അവളുടെ മുന്നിൽ രാത്രിയിലും പകലും പോയി കിടക്ക പങ്കിടുന്ന സ്വന്തം ഭർത്തക്കന്മാരെയോ പുരുഷന്മാരെയോ അവർ കുറ്റപ്പെടുത്തുന്നില്ല. അവരോടൊപ്പം നിന്നു അവൾ നടന്നു നീങ്ങുന്ന കാഴ്ച്ച കണ്ടു അവർ ഒരുമിച്ചു ചിരിക്കുകയും, അവളെ ശപിക്കുകയും ചെയ്യുന്നു.

റെനോട്ട അവളിൽ കൂടുതൽ ആകൃഷ്ട്ടനാവുകയും മനോനില താളം തെറ്റുന്ന അവസ്ഥിലേക്കു എത്തിപ്പെടുകയും ചെയ്യുന്നു. അപ്പോൾ അവന്റെ അമ്മ അവനെ കൊണ്ടു പോകുന്നത് പള്ളിയിലേക്കും , പുരോഹിതന്മാരുടെ അടുത്തേക്കുമാണ്. എന്നിട്ടും അവന്റെ അവസ്‌ഥയിൽ യാതൊരു മാറ്റവും സംഭവിക്കുന്നില്ല. പിന്നീട് അവന്റെ അച്ചൻ അവനെ കൊണ്ടു പോകുന്നത് ഒരു വേശ്യലയത്തിലേക്കാണ്. അവനു വേണ്ടിയിരുന്നതും അതു തന്നെയാണ്. സെക്സ് എന്നത് ഏതൊരു ജീവിയെയും പോലെ മനുഷ്യനിലും ഉണ്ടാകുന്ന സ്വാഭവികഥയാണെന്നു മനസിലാക്കുന്ന നിമിഷം. ഇന്നും നമ്മുടെ സ്മൂഹത്തിൽ തീണ്ടപാടകലെ നിർത്തിയിരിക്കുന്ന ഒന്ന്.

തുണികൾ അഴിച്ചു മാറ്റുന്നതിനടയിൽ അവനുമായി സെക്സിൽ ഏർപ്പെടുന്ന സ്ത്രീ ചോദിക്കുന്നുണ്ട്.ഇതു നിന്റെ ആദ്യത്തെ അനുഭവമാണോ എന്നു. അപ്പോൾ റെനോട്ട തിരിച്ചു പറയുന്നുണ്ട് , ഇല്ല ഇതു എന്റെ ഭാവനയിൽ സ്വപ്നങ്ങളിൽ എപ്പോളും അരങ്ങേററുള്ള ഒന്നാണെന്ന്.റെനോട്ട എന്ന കഥാപത്രം പറഞ്ഞു വയ്ക്കുന്ന കാര്യങ്ങളുണ്ട്. സെക്സ് എഡ്യൂക്കേഷൻ എന്നുമുള്ളത് അസ്വാഭാവികമായി കരുതുന്നവരും. ഫോണിൽ porn വീഡിയോസ് കാണുന്നവരെ പാപിയായി കാണുന്നവരും, സ്വയംഭോഗം ഒരു അസ്വാഭാവികമാണെന്നു കാണുന്നവരും. എന്നാൽ രഹസ്യമായി അതു ചെയ്യുന്നവരോടും , ഏതൊരു ജീവിക്കും ഉള്ളതെന്നുപോലെ സ്വാഭാവികമായ ഒരു മാറ്റം മാത്രമാണിതെന്ന്. ലജോസ് കോൾട്ടയി എന്ന ക്യാമറാമാൻ ഇറ്റലിയുടെ എല്ല സൗന്ദര്യവും ആവഹിച്ചെടുത്തു പ്രേക്ഷകനെ വേറൊരു ലോകത്തേക്ക് എത്തിക്കുന്നു. കൂടെ എനിയോ മാറിക്കോണിന്റെ പശ്ചാത്തലത്തല സംഗീതവും ചിത്രത്തിന്റെ ആസ്വാദനത്തിന്റെ മാറ്റു കൂട്ടുന്നു.

<a href="https://cdn.boolokam.com/articles/2023/07/QQDDDD.jpg"><img class="size-full wp-image-401693 aligncenter" src="https://cdn.boolokam.com/articles/2023/07/QQDDDD.jpg" alt="" width="674" height="1000" /></a>***

<strong>shanmubeena</strong>

‘ടാ..നിനക്ക് ലോകത്തിലെ ഏറ്റവും മികച്ച ബ്ലൂ ഫിലിം ഏതാണെന്നറിയോ.?’
സിനിമയെ കുറിച്ചുള്ള ഒരു സംഭാഷണത്തിനിടയില്‍ ഒരു സുഹൃത്തിന്‍റെ ചോദ്യം.. എനിക്ക് വല്ലാത്ത കൗതുകം തോന്നി. അങ്ങനെ വിശേഷണമുള്ള ഒരു ബ്ലൂ ഫിലിമോ? എന്നാല്‍ അതൊന്ന് അറിയണമല്ലോ?
‘അതേത് ഫിലിം? എനിക്കറിയില്ല നീ പറ?’
‘ആ.. അതാണ്.. മലീന’
‘എന്ത് ?’ ഉത്തരം കേട്ട് ഞെട്ടിയ ഞാന്‍ ചോദിച്ചു
‘മലീന’ അവന്‍ ഉറപ്പിച്ചു പറഞ്ഞു.

അവന്‍ പറഞ്ഞത് എനിക്ക് പ്രിയപ്പെട്ട സിനിമകളില്‍ ഒന്നായ ‘മലേന’യെ കുറിച്ചാണ്. എന്‍റെ പ്രിയപ്പെട്ട സംവിധായകന്‍റെ ക്ലാസ്സ്‌ വര്‍ക്ക്‌ക്കുകളില്‍ ഒന്ന്. അതൊരു ക്ലാസ്സിക് ഫിലിം ആണെന്നും വെറും ബ്ലൂ ഫിലിം അല്ല എന്നും കൂട്ടുകാരനെ പറഞ്ഞു ബോധ്യപ്പെടുത്തി.

മലേന ഒരു അഡല്‍റ്റ് മൂവിമാത്രമാണെന്ന് കരുതുന്ന ഒരുപാട്പേരെ കണ്ടിട്ടുണ്ട്. അതിനുള്ള കാരണം പിന്നീടാണ് മനസിലായത്. അതിലെ ചില ക്ലിപ്പുകള്‍ ബ്ലൂ ഫിലിം ക്ലിപ്പുകളുടെ കൂടെ പലപ്പോഴും ഷെയര്‍ ചെയ്യപ്പെടാറുണ്ട്. അതാണ്‌ ആ ക്ലാസിക് സിനിമ പലരുടെയും ഉള്ളില്‍ ബ്ലൂഫിലിമായി മാറാന്‍ കാരണം.
ആണ്‍കുട്ടികളുടെ കൗമാരകാലത്തിലേക്ക് തുറക്കുന്ന ഓര്‍മ്മകളുടെ ഒരു വാതിലാണ് ഈ സിനിമ. ഈ ചിത്രം പലരെയും അവരുടെ കൗമാര ഫാന്‍റസികളിലേക്ക് കൂട്ടികൊണ്ട് പോകും. അതുകൊണ്ടായിരിക്കണം മലേന പല ആണുങ്ങള്‍ക്കും പ്രിയപ്പെട്ട സിനിമയകുന്നത്.

2000ൽ പുറത്തിറങ്ങിയ ഇറ്റാലിയൻ ചലച്ചിത്രമാണ് മലേന. ജുസെപ്പെ ടൊർനാട്ടോറാണ്(Giuseppe Tornatore) ഈ സിനിമ തിരക്കഥഎഴുതി സംവിധാനം ചെയ്തിരിക്കുന്നത്.മൊണിക്കാ ബെലുചി(Monica Bellucci), ജുസെപ്പെ സുല്ഫറോ (Giuseppe Sulfaro) എന്നിവരാണ് ചിത്രത്തിലെ പ്രധാന കഥാപാത്രങ്ങളെ അവതരിപ്പിച്ചിരിക്കുന്നത്.
ഇറ്റലിയിലെ സിസിലി എന്ന സ്ഥലത്ത് രണ്ടാം ലോകമഹായുദ്ധകാലത്ത് നടക്കുന്ന ഒരു കഥയാണ് ചിത്രം പറയുന്നത്. റെനാറ്റോ എന്ന 12 വയസുകാരന് മലേന എന്ന യുവതിയോട് പ്രണയം തോന്നുന്നു.പിന്നീട് അവന്‍റെ കാഴ്ചപ്പാടിലൂടെ മലേനയുടെ ജീവിതമുഹൂര്‍ത്തങ്ങളെ നോക്കികാണുകയാണ് സിനിമ.സിസിലിയിലെ ആണുങ്ങളുടെ മുഴുവന്‍ സ്വകാര്യ ആനന്ദമായിരുന്നു മലേന. അതുകൊണ്ടുതന്നെ സിസിലിയിലെ സ്ത്രീകള്‍ അവളെ വെറുത്തു. മലേന പുറത്തിറങ്ങുമ്പോള്‍ ആണ്‍നോട്ടങ്ങളെല്ലാം അവളുടെ പുറകെകൂടും. അതിനിടയിലൂടെ സിസിലിയുടെ വീഥികളെ പ്രണയാർദ്രമാക്കി നടന്നകലുന്നവളാണ് മലേന.

<a href="https://cdn.boolokam.com/articles/2023/07/CACCVVVV.jpg"><img class=" wp-image-401694 aligncenter" src="https://cdn.boolokam.com/articles/2023/07/CACCVVVV-1024x514.jpg" alt="" width="1051" height="528" /></a>കൂട്ടുകാരുടെ രതിവർണ്ണനകളിൽ അഭിരമിക്കുന്ന റെനാറ്റോ നാട്ടിലെ സ്വപ്നസുന്ദരിയായ മലേനയുടെ പിറകെ കൂടുന്നു. എന്നാല്‍ അവന്‍റെ ഭാവനാത്മകമായ ചിന്തകള്‍ക്കപ്പുറം അവന്‍ ഒരു സ്ത്രീയുടെ ജീവിതം അടുത്തറിയുകയാണ്. കാമം, പ്രണയം ,സ്നേഹം എന്നീ വികാരങ്ങള്‍ ഉണര്‍ത്തി അവന്‍റെ കൗമാരകാലത്തെ കുളിര്‍പ്പിച്ചവളാണ് മലേന. റെനാറ്റോയുടെ പിൽകാലജീവിതത്തെയാകെ പൊള്ളിക്കുന്ന ഒരു ഓര്‍മ്മയായ് മാറുന്ന മലേനയെയാണ് പിന്നീട് നമ്മള്‍ കാണുന്നത്. അപ്പോഴേക്കും റെനാറ്റോയുടെ കാഴ്ചയിലേക്ക് നമ്മുടെ കാഴ്ചയും തന്മയീഭവിക്കുന്നു. റെനാറ്റോയും നമ്മളും അത്രമേല്‍ കാമത്തോടെ കണ്ട മലേനയുടെ ശരീരം നമ്മുടെ മുന്നില്‍ വീണ്ടും തുറന്നുകാണിക്കപ്പെടുന്നു. അപ്പോഴേക്കും റെനാറ്റോയും നമ്മളും മലേനയെ അത്രമേല്‍ സ്നേഹത്തോടെ നോക്കാന്‍ പഠിച്ചിരിക്കും. അത്ര മനോഹരമായ ഒരു പ്രണയസിനിമയാണ് മലേന.

റെനാറ്റോയുടെ ജീവിതത്തിലെന്നപോലെ നമ്മുടെ ജീവിതത്തിലും മേലേന നമ്മളെ പിന്തുടരും.
ജീവിതത്തില്‍ ഒരിക്കലെങ്കിലും കണ്ടിരിക്കേണ്ട സിനിമയാണ് മേലേന. ചിത്രം സംവിധാനം ചെയ്‌ത ജുസെപ്പെ ടൊർനാട്ടോറിനെപോലെ എടുത്ത് പറയേണ്ട ഒരാള്‍ മലേന ആയി അഭിനയിച്ച മൊണിക്കാ ബെലുചി എന്ന നടിയാണ്. സിനിമയിലെ പെര്‍ഫോര്‍മന്‍സ് കണ്ടാല്‍ മേലേനയാവാന്‍ വേണ്ടിയാണ് അവര്‍ ജനിച്ചതെന്ന് വരെ നമുക്ക് തോന്നിപോകും. മലീന കണ്ടാല്‍ മൊണിക്കാ ബെലുചി എന്ന ഇറ്റാലിയൻ താര സുന്ദരിയെയും നിങ്ങള്‍ മറക്കില്ല.വളരെയധികം നിരൂപകപ്രശംസ നേടിയ ഈ ചിത്രം ആവര്‍ഷത്തെ മികച്ച പശ്ചാത്തലസംഗീതം, ഛായാഗ്രഹണം എന്നിവയ്ക്കുള്ള ഓസ്‌കാർ നോമിനേഷന്‍ നേടിയിരുന്നു.
ചിത്രത്തിന്‍റെ മലയാളം സബ്ടൈറ്റിൽ എം സോണ്‍ പുറത്തിറക്കിയിട്ടുണ്ട്.

***

<strong>Ostine Edward</strong>

ആദ്യമായി സ്വയംഭോഗം ചെയ്തത് ഓർമയുണ്ടോ ?
എങ്ങനെ മറക്കാനാണ്.
ആദ്യത്തെ മലേന കാഴ്ചയും ആദ്യത്തെ സ്വയംഭോഗവും ഏതാണ്ട് ഒരുപോലെയാണ്.രണ്ടും മറക്കാൻ ഇത്തിരി വിഷമമാണ്.പഴയ വി സി ആറിൽ വാടകയ്ക്കെടുത്ത കാസറ്റിൽ സ്റ്റേജ് ഷോ കണ്ട്‌ കൊണ്ടിരിക്കെ ഒരാൾ ഷക്കീലയെ പറ്റി പരാമർശിക്കുന്നു.ടീവി പെട്ടിക്കുള്ളിൽ കറുപ്പും വെളുപ്പും നിറങ്ങളിൽ കാഴ്ചക്കാർ പൊട്ടിച്ചിരിക്കുന്നു, കയ്യടിക്കുന്നു, പെണ്ണുങ്ങൾ നാണത്തോടെ തൂവാലകൊണ്ട് ചുണ്ട് അമർത്തി പിടിക്കുന്നു.ഇങ്ങിവിടെ ടീവിപെട്ടിക്ക് പുറത്ത് സെന്റർഹാളിൽ ഇരിക്കുന്ന അച്ഛൻ ചിരി അമർത്താൻ കഷ്ടപ്പെടുന്നു, അമ്മ പുച്ഛിക്കുന്നു.ആ നിമിഷം അണ്ഡകടാഹത്തിലെ ഏതൊരു പിഞ്ചുകുഞ്ഞിന്റെയും മനസിൽ പൊട്ടിവിരിയുന്ന ചോദ്യം ഞാനും സ്വയം ചോദിച്ചു.

എന്താണ് ഷക്കീല..?
മറുപടിയില്ല.
അച്ഛനോട് ചോദിച്ചു..
ആരാണ് ഷക്കീല..?
മറുപടിയില്ല..
അമ്മ പറഞ്ഞത് വലുതാവുമ്പോൾ മനസിലാവും എന്നാണ്.
ഇനി എപ്പോൾ വലുതാവാനാണ്.
This is not a story of heroic feats,

ഷക്കീല എന്തെന്നറിയാനുള്ള യാത്ര പന്ത്രണ്ടാമത്തെ വയസിൽ ആരംഭിക്കുന്നു.ഫസ്റ്റ് ബെഞ്ചിൽ ടീച്ചർമാരുടെ തുപ്പലിൽ കുളിച്ചു നിൽക്കുമ്പോൾ back benchers എന്ന അത്ഭുതമനുഷ്യർ മനസിലേക്ക് വരുന്നു.back benchers,
മാനം മുട്ടെ വളർന്നു നിൽക്കുന്ന മാവിന്റെ അങ്ങേകൊമ്പിൽ കയറി മാങ്ങ പറിച്ചു, കഞ്ഞിപുരയിൽ നിന്ന് അവന്തികയുടെ മേനിയിൽ ചിത്രം വരയ്ക്കുന്ന മഹേന്ദ്ര ബാഹുബലിയുടെ ഏകാഗ്രതയോടെ ഉപ്പ് കട്ടെടുത്ത്, ആ മാങ്ങയും ഉപ്പും ചേർത്ത് തിന്നുന്നവർ.കാട് മൂടികിടക്കുന്ന കിണറിൽ തുരുമ്പിച്ച ബക്കറ്റ് താഴ്ത്തി മീനിനെ പിടിക്കുന്നവർ,മേൽക്കൂരയുടെ മുകളിലൂടെ ഓടിനടക്കുന്ന അണ്ണാറകണ്ണനെ കെണിവച്ചു പിടിക്കുന്നവർ.,സർവോപരി കണക്ക് മാഷെ പേടിയില്ലാത്തവർ.ഷക്കീല എന്താണെന്ന് ഈ ലോകത്ത് മറ്റാരേക്കാളും നന്നായി അറിയാവുന്നവർ back benchers തന്നെ.

ഞാൻ ചോദിച്ചു;കല്യാണ വീട്ടിൽ ചിക്കൻ ബിരിയാണി തിന്ന് കൊണ്ടിരിക്കെ രണ്ടാം വട്ടം ചോറ് ചോദിച്ചപ്പോൾ കുരുമുളകിട്ടു വറുത്ത leg piece ഇലയിൽ വീണ സുഖമായിരുന്നു അവർ തന്ന മറുപടിയിൽ ഞാൻ അനുഭവിച്ചത്.അത് വരെ ഞാനറിഞ്ഞ ഏഴ് അത്ഭുതങ്ങളും കടന്ന് എട്ടാമത് ഒരത്ഭുദം കൂടി എന്റെ ജീവിതത്തിലേക്ക് കടന്ന് വരുന്നു.ഷക്കീല എന്ന പേരിൽ നിന്നും സെക്സ് എന്ന വികാരത്തിലേക്ക് ആ അത്ഭുതം പരിണമിക്കുന്നു.മറ്റുള്ള ഏഴ് അത്ഭുതങ്ങൾ എന്നെ തേടിവന്നുവെങ്കിൽ എട്ടാമത്തെ അത്ഭുദം ഞാൻ പൊരുതി നേടിയ അറിവാകുന്നു.ജീവിതത്തിൽ ആദ്യമായി അഭിമാനം,അഹങ്കാരം.അഹങ്കാരവും അറിവും വർദ്ധിപ്പിക്കാൻ വായിക്കാത്ത പുസ്തകങ്ങളില്ല.കാണാത്ത സിനിമകളില്ല.ആഗ്രഹിക്കാത്ത സ്ത്രീകളുമില്ല.
വായിച്ച പുസ്തകങ്ങളിലും കണ്ട സിനിമകളിലും കുടവയറും തുടുത്ത കവിളുമുള്ള ആണുങ്ങൾ.
അവരെ പെണ്ണുങ്ങൾ ഇഷ്ടപ്പെടുന്നു.Jim carrey നൂറ് ദിവസം പട്ടിണി കിടന്നത് പോലുള്ള ഞാൻ സ്വയം പുച്ഛിച്ചു നടക്കവേ ക്ലാസിലെ പെണ്കുട്ടികൾ ഒട്ടിയ കവിളും ഒതുങ്ങിയ വയറുമുള്ള ഹൃതിക് റോഷനെയും ആമിർഖാനെയും പുസ്തകങ്ങളിൽ ഒളിച്ചു വയ്ക്കുന്നു എന്ന രഹസ്യം അറിഞ്ഞ ദിവസം ലോകം കീഴടക്കിയ സന്തോഷമായിരുന്നു.തിരയിൽപെട്ട വഞ്ചിപോലെ കട്ടിൽ ഇളകികൊണ്ടിരുന്നു,കുളിയുടെ എണ്ണം കൂടുകയും ബാത്റൂമിലെ നിമിഷങ്ങൾ ഇരട്ടിക്കുകയും ചെയ്തു.മാസങ്ങൾ കടന്നു പോയി,വായന ശീലം കൂടിവന്നു, ഒപ്പം സിനിമാപ്രാന്തും.അങ്ങനെയിരിക്കെ നിനച്ചിരിക്കാതെ എന്നിലേക്കെത്തിയ മലേന.സിഡിയാണ്..
അതൊന്ന് കണ്ട് തീർക്കണമെങ്കിൽ കൂട്ടുകാരന്റെ വീട്ടിൽ തന്നെ പോണം.ഗൾഫ്കാരന്റെ മകൻ,
വീട്ടിൽ കളർ ടിവി ,dvd പ്ലേയർ.അങ്ങനെ ഒരു ശനിയാഴ്ച മലേന കാണാൻ തീരുമാനിക്കുന്നു.
സെക്കന്റ്കൾക്ക് വർഷങ്ങളുടെ അകലമുള്ളത് പോലെ ഇഴഞ്ഞു നീങ്ങിയ ദിവസങ്ങൾ.ഒടുവിൽ ആ ശനിയാഴ്ച വന്നുചേരുന്നു.കൂട്ടുകാരന്റെ വീട്ടിൽ രണ്ടാമത്തെ നിലയിൽ ആരും കാണാതെ,
മുഴങ്ങുന്ന ഹൃദയമിടിപ്പിനെക്കാൾ ചെറിയ ശബ്ദത്തിൽ മലേന എന്ന സിനിമ കണ്ട്‌ തുടങ്ങുന്നു.
അവർ സംസാരിക്കുന്നത് ഇറ്റാലിയൻ ഭാഷയാണ് എന്ന് പോലും മനസ്സിലാക്കാൻ പറ്റാത്ത പ്രായം.
എന്നാൽ സിനിമയിലെ ഒരോ സീനിലും ഞാൻ, എന്റെ ചിന്തകൾ, ഫാന്റസികൾ,

അത് വരെയുള്ള എന്റെ ദിനചര്യകൾക്ക് മുന്നിൽ ഒരു കണ്ണാടി വച്ചത് പോലെയായിരുന്നു മലേന എന്ന് ആ ഇരുട്ട് നിറഞ്ഞ മുറിയിൽ നിന്നും ഞാൻ മനസ്സിൽ പറഞ്ഞു കൊണ്ടിരുന്നു.അന്നും ഇന്നും മലേന കാണുമ്പോൾ subtitle ഉപയോഗിക്കാറില്ല.അല്ലെങ്കിലും ജീവിതത്തിനും ഓർമകൾക്കും എന്തിനാണ് ലിഖിതാഖ്യാനം.
ഷക്കീലയിൽ തുടങ്ങി മോണിക്ക ബെലൂച്ചിയിൽ sudden brake ഇട്ട് side view mirror ലൂടെ പുറകിലേക്ക് നോക്കിയപ്പോൾ ഞാൻ കണ്ടതും വായിച്ചതും അനുഭവിച്ചതും ഒന്നുമല്ല പെണ്ണെന്നും സെക്സെന്നും മനസ്സിലാവുന്നു.അതൊക്കെ ആരോ എഴുതി തീർത്ത പകയാവാം.ബ്രെയിക്കിൽ നിന്ന് കാലെടുത്ത് മനസിലെ അഴുക്കാകുന്ന ക്ലച് പതിയെ വിട്ട് മലേന സമ്മാനിച്ച പുത്തൻ അറിവാകുന്ന ആക്സിലേറ്ററിൽ മുറുകെ പിടിച്ചു മുന്നോട്ടേക്ക് പോവുമ്പോൾ ലോകം തന്നെ മാറുകയായിരുന്നു.അല്ലെങ്കിൽ ഏണസ്റ്റോ ചെ ഗുവേര പറഞ്ഞത് പോലെ മാറിയത് ലോകമായിരുന്നില്ല.ഞാൻ തന്നെയായിരുന്നു.

****

<strong><a href="https://cdn.boolokam.com/articles/2023/07/FWFFGGGG.jpg"><img class=" wp-image-401695 aligncenter" src="https://cdn.boolokam.com/articles/2023/07/FWFFGGGG-1024x640.jpg" alt="" width="901" height="563" /></a>Lipin Kannan</strong>

സിനിമ പ്രേമികളുടെ എക്കാലത്തെയും ഫേവറിറ്റായ ''സിനിമ പാരഡിസ്കോയുടെ സംവിധായകനായ ഗിസപ്പോ ടൊര്‍ണാടോര്‍ സംവിധാനം നിര്‍വഹിച്ച് 2000ത്തില്‍ പുറത്തിറങ്ങിയ ഇറ്റാലിയന്‍ റൊമാന്‍റിക് കോമഡി ഡ്രാമയാണ് ''മലേന '' (Malena). ഇറ്റാലിയന്‍ സ്വപ്നസുന്ദരിയായ മോണിക്ക ബെല്ലൂച്ചിയുടെ കരിയര്‍ ബെസ്‌റ്റ് എന്ന് വിശേഷിപ്പിക്കാവുന്ന ഈ ചിത്രത്തിന്‍റെ സിനിമാട്ടോഗ്രാഫി നിര്‍വ്വഹിച്ചിരിക്കുന്നത് ഹംഗേറിയന്‍ സിനിമാട്ടോഗ്രാഫറായ ലാജോസ് കോള്‍ട്ടായിയാണ് . സ്ത്രീയുടെയും പ്രകൃതിയുടെയും സൗന്ദര്യത്തെ അതിന്‍റെ പൂര്‍ണ്ണതയില്‍ ഒപ്പിയെടുത്തിരിക്കുന്ന ആ മനോഹരങ്ങളായ ഫ്രെയിമുകള്‍ ഡേവിഡ് ഡി ഡൊണാടെല്ലോ അവാര്‍ഡ്സില്‍ ബെസ്റ്റ് സിനിമാട്ടോഗ്രാഫിക്കുള്ള അവാര്‍ഡ് നേടിക്കൊടുക്കുകയുണ്ടായി . മനോഹരങ്ങളായ ഫ്രെയിമുകളെക്കൂടാതെ രാഷ്ട്രീയ പ്രാധാന്യമുള്ള ഒരു കഥ കൂടി ഈ സിനിമ നമുക്ക് സമ്മാനിക്കുന്നുണ്ട് . രണ്ടാം ലോക മഹായുന്ദകാലഘട്ടത്തിലെ മുസോളിനിയെന്ന ഏകാധിപതിയുടെ ഭരണത്തിന്‍ കീഴിലുള്ള സിസിലി എന്ന ഒരു കുഞ്ഞ് ഇറ്റാലിയന്‍ നഗരത്തിലാണ് കഥ തുടങ്ങുന്നത് .

മുസോളിനിയുടെ പ്രതാപകാലത്ത് ആരംഭിച്ച് ആ ഫാസിസ്റ്റ് ഭരണകൂടത്തിന്‍റെ തകര്‍ച്ചയിലാണ് സിനിമ അവസാനിക്കുന്നത് . ഈ ഒരു സിനിമയുടെ ഏറ്റവും വലിയ പ്രത്യേകത ഇതിന് പല വിധങ്ങളായ വ്യാഖ്യാനങ്ങള്‍ അഥവാ കാഴ്ചകള്‍ ലഭ്യമാണെന്നതാണ് . ഒരേ സമയം ഒരു കൗമാരക്കാരന്‍റെ എതിര്‍ലിംഗത്തോടുള്ള ആകര്‍ഷണത്തെയും കൗതുകത്തെയും സമര്‍ത്ഥമായി വിശകലനം ചെയ്യുന്ന ഒരു സൈക്കോളജിക്കല്‍ മൂവിയായും സൗന്ദര്യം ശാപമായ് മാറുന്ന ഒരു സ്ത്രീയുടെ അതിജീവനത്തിന്‍റെയും അവളെ ഒരു വസ്തുവായ് മാത്രം വിലയിരുത്തുന്ന സമൂഹത്തിന്‍റെയും സ്ത്രീപക്ഷവായനയും കാഴ്ചയും സാധ്യമാക്കുന്ന ഒന്നായ് ഈ സിനിമ മാറുന്നു . കൗമാരക്കാരനായ റെനോറ്റോയുടെ ജീവിതത്തിലെ മൂന്ന് പ്രധാന സംഭവങ്ങളിലൂടെയാണ് സിനിമ അതിന്‍റെ യാത്ര തുടങ്ങുന്നത് . ഇറ്റലി രണ്ടാം ലോക മഹായുദ്ധത്തില്‍ പ്രവേശിക്കുന്നതും , സ്വന്തമായൊരു സൈക്കിള്‍ ലഭിക്കുന്നതും മെലേന എന്ന എല്ലാവരും ആഗ്രഹിക്കുന്ന ആ പട്ടണത്തില്‍ വച്ചേറ്റവും സുന്ദരിയായ സ്ത്രീയെ ആദ്യമായ് കണ്ടതും അങ്ങനെ വിവിധങ്ങളായ മൂന്ന് പ്രധാനപ്പെട്ട സംഭവങ്ങള്‍ റെനോറ്റോയുടെയും കാഴ്ചക്കാരന്‍റെയും മനസിലേക്ക് ഒരേ സമയം കടന്നു വരുന്നു . മറ്റൊരു പ്രത്യേകത സിനിമയെ ആദ്യ അവസാനം വരെ നമ്മള്‍ കാണുന്നത് റെനോറ്റോയുടെ കണ്ണുകളിലൂടെയായിരിക്കും എന്നുള്ളതാണ് . ഒരു കൗമാരക്കാരന്‍റെ കണ്ണിലൂടെ ലോകത്തെയും സംഭവവികാസങ്ങളെയും നോക്കി കാണുന്നതില്‍ സിനിമാട്ടോഗ്രാഫറും സംവിധായകനും വിജയിച്ചിട്ടുണ്ടെന്ന് ഈ സിനിമ കണ്ടു കഴിയുമ്പോള്‍ നമുക്ക് ബോധ്യമാവും. ഒരുപാട് പറഞ്ഞ് ബോറാക്കുന്നില്ല കണ്ട് തന്നെയറിയുക ...

****

<strong>മലേന- ഫാസിസത്തിന്റെ ലൈംഗിക അധിനിവേശം</strong>

<strong>Balachandran Chirammal</strong>

റീനാറ്റൊ എന്ന പന്ത്രണ്ട്കാരന്റെ ലൈംഗിക കാമനകളിലൂടെയും ഒളിച്ച് നോട്ടത്തിലൂടെയും ഫാസിസത്തിന്റെ സൈദ്ധാന്തികവും മനശ്ശാസ്ത്രപരവുമായ തലങ്ങളെ വിമർശനവിധേയമാക്കുന്ന മനോഹരമായ ഒരു ഇറ്റാലിയൻ സിനിമയാണ് “മലേന”. വിൽഹെം റീഗിന്റെ പ്രശസ്തമായ പുസ്തകം “ഫാസിസത്തിന്റെ ആൾക്കൂട്ട മനശ്ശാസ്ത്രം” ഈ ചിത്രത്തോടൊപ്പം കൂട്ടിവായിക്കാവുന്നതാണ്.ഗുസാപ്പെ തൊർനത്തോരെ (Giuseppe Tornatore) സംവിധാനം ചെയ്ത ഈ ചിത്രം ഒരു കോമെഡി സിനിമയായാണ് സംവിധായകൻ അവതരിപ്പിച്ചത് എങ്കിലും ചിത്രം നമ്മെ വല്ലാതെ വേദനിപ്പിക്കും.ചിത്രത്തിലെ നായകൻ റീനാറ്റോ എന്ന പയ്യനാണ്. സിനിമ തുടങ്ങുന്നത് റീനാറ്റോയുടെ ജീവിതത്തിൽ പ്രധാനപ്പെട്ട മൂന്ന് സംഭവങ്ങൾ നടക്കുന്നത് സൂചിപ്പിച്ച് കൊണ്ടാണ്.

ഒന്ന്: റീനാറ്റോക്ക് അവന്റെ അച്ഛൻ ഒരു സൈക്കിൾ വാങ്ങിക്കൊടുക്കുന്നു. രണ്ട്: അവൻ മെലാനോ എന്ന മാദകത്തിടമ്പിനെ കണ്ടെത്തുന്നു. ഒരു പട്ടാളക്കാരന്റെ ഭാര്യയാണ് ആ മാദകത്തിടമ്പ്.
മൂന്ന്: ഇറ്റലി ബ്രിട്ടനോട് യുദ്ധം പ്രഖ്യാപിക്കുകയും അതിന്റെ ഭാഗമായി അന്ന് വൈകുന്നേരം മുസ്സോളിനി രാജ്യത്തെ ജനങ്ങളെ അഭിസംബോധന ചെയ്യുകയും ചെയ്യുന്നു. ഈ പ്രസംഗം നിർബന്ധമായും രാജ്യത്തെ എല്ലാ പൌരന്മാരും കേട്ടിരിക്കണം എന്ന പട്ടാളത്തിന്റെ നിർദേശം രാജ്യം മുഴുവൻ ഉച്ചഭാഷിണി വെച്ച് അറിയിക്കുകയും ചെയ്യുന്നു.

ഈ തുടക്കത്തിലൂടെ ഫാസിസവും സിനിമയും തമ്മിലുള്ള അഭേദ്യമായ ബന്ധമാണ് സംവിധായകൻ സൂചിപ്പിക്കുന്നത്.ഫാസിസവും ലൈംഗികതയും തമ്മിലുള്ള ബന്ധം ലോകത്തെങ്ങും വ്യാപകമായി ചർച്ച ചെയ്യപ്പെട്ടതാണ്. ഡോഗ്മെർ ഹെർസോഗിന്റെ പുസ്തകം “സെക്സ്വാലിറ്റി ആന്റ് ജർമൻ ഫാസിസം” പസ്സോളിനിയുടെ സിനിമ “ സാലോ: 120 ഡെയ്സ് ഓഫ് സൊഡോം” മുതലായവ ഈ വിഷയമാണ് ചർച്ച ചെയ്യുന്നത്.മനുഷ്യന്റെ ലൈംഗിക ജീവിതത്തിന് മറ്റ് ജീവികളുടെ ലൈംഗിക ജീവിതവുമായി വലിയ വ്യത്യാസമുണ്ട്.

1.പ്രജനനത്തിനല്ലാതെ ലൈംഗിക ബന്ധത്തിലേർപ്പെടുന്ന ഏക ജീവിയാണ് മനുഷ്യൻ. അതു കൊണ്ട് തന്നെ മറ്റ് ജീവികളെപ്പോലെ സ്ഥിരമായ ഒരു പ്രജനന സൈക്കിൾ മനുഷ്യനില്ല. മറ്റ് ജീവികൾക്ക് ഉണ്ട് താനും. ഉദാഹരണത്തിന് പട്ടികൾക്ക് കന്നി മാസം അങ്ങിനെ. മനുഷ്യന് സെക്സ് ഒരു വിനോദോപാധി കൂടിയാണ്. അത് കൊണ്ട് തന്നെ ലോകത്ത് ഒരു ലൈംഗിക വിപണി നിലവിലുണ്ട്.

2.സഹജീവികളുടെ ലൈംഗിക വേഴ്ച കണ്ട് അതിൽ നിന്നും ലൈംഗിക അനുഭൂതി നേടുന്ന ഒരേ ഒരു ജീവിയാണ് മനുഷ്യൻ. അത് കൊണ്ടാണ് നമുക്ക് ഒരു പോൺ വ്യവസായമുള്ളത്. ലൈംഗിക വീഡിയോകൾ ആണ് ഇവിടുത്തെ പ്രധാന ചരക്ക്.

3. ഇണയുടെ സമ്മതമില്ലാതെ ലൈംഗിക ജീവിതത്തിലേർപ്പെടുന്ന ജീവി കൂടിയാണ് മനുഷ്യൻ. മറ്റ് ജീവികളിൽ പെൺവർഗത്തിന്റെ അനുവാദമില്ലാതെയുള്ള ലൈംഗിക വേഴ്ച മിക്കവാറും അസാധ്യമാണ്. ബലാത്സംഗം മനുഷ്യർക്ക് മാത്രമുള്ളതാണ്. ഇത് മനുഷ്യനിലെ ചൂഷണത്തിന്റെയും അധികാരവ്യവസ്ഥയുടെയും സൂചകമാണ്.

<a href="https://cdn.boolokam.com/articles/2023/07/WWEE.jpg"><img class=" wp-image-401696 aligncenter" src="https://cdn.boolokam.com/articles/2023/07/WWEE-1024x640.jpg" alt="" width="1000" height="625" /></a>ഇതൊക്കെ മനുഷ്യന്റെ സർഗാൽമകതയുടെ ഉൽപ്പന്നങ്ങളാണ്. സ്വപ്നങ്ങൾ കാണാനും സൃഷ്ടിക്കാനും പുനസൃഷ്ടിക്കാനും ഒക്കെയുള്ള മനുഷ്യന്റെ അസാദ്ധ്യമായ് ശേഷിയിൽ നിന്നാണ് പ്രജനനത്തിന് പ്രകൃതി നൽകിയ മഹത്തായ കഴിവിനെപ്പോലും സർഗാല്മകമായി ഉപയോഗിക്കാൻ മനുഷ്യന് സാധ്യമായത്. അത് കൊണ്ട് തന്നെയാണ് ലൈംഗികവേഴ്ചയുടെ മേൽ നിയന്ത്രണങ്ങൾ കൊണ്ട് വരാൻ ആധുനിക സമൂഹം എപ്പോഴും ശ്രമിക്കുന്നത്. ലൈംഗികസ്വാതന്ത്ര്യത്തിന് മേൽ നടത്തുന്ന ഇത്തരം ഇടപെടലുകൾ മനുഷ്യന്റെ സർഗാൽമക പ്രക്രിയയെ മാത്രമല്ല അവന്റെ സ്വാതന്ത്ര്യത്തിന് മേൽ കൂടിയുള്ള അധിനിവേശമാണ്. ബലാത്സംഗം പുരുഷൻ സ്ത്രീയുടെ മേൽ നടത്തുന്ന അധിനിവേശമാണ്.

ഇവിടെ റീനാറ്റോക്ക് ആദ്യം കിട്ടുന്ന സമ്മാനം സൈക്കിൾ സ്വാതന്ത്ര്യത്തിന്റെയും വളർച്ചയുടെയും ചിഹ്നമാണ്. റീനാറ്റൊ പ്രായപൂർത്തിയായി എന്നാണ് സംവിധയകന്റെ സൂചന. അതേപോലെ തന്നെ അവന്റെ സഞ്ചാര സ്വാതന്ത്ര്യത്തിന് ഇനി മുതൽ പരിധി ആകാശം മാത്രമാണ്. ഈ സ്വാതന്ത്ര്യത്തിന്റെ പുറത്തേറിയാണ് പിന്നീട് അവന്റെ യാത്ര. ഈ പക്വതയുടെ ഉപോൽപ്പന്നമായാണ് ഒരു പൂർണ്ണവളർച്ചയെത്തിയ സ്ത്രീയോട് അവന് തോന്നുന്ന ലൈംഗിക അഭിനിവേശവും.

പക്ഷെ ഈ സൈക്കിൾ ഇറ്റലിയുടെ സ്വന്തമായിരുന്നില്ല. അതിന്റെ ഫ്രെയിം ബ്രിട്ടനിൽ നിന്ന് കൊണ്ട് വന്നതും ചെയിൻ സിസിലിയിൽ നിന്ന് കൊണ്ട് വന്നതും മറ്റ് ഭാഗങ്ങൾ വേറെ പല രാജ്യങ്ങളിൽ നിന്നും കൊണ്ട് വന്നതുമാണെന്ന് വില്പനക്കാരൻ പറയുന്നുണ്ട്. ഫാസിസത്തിനെതിരായി വളർന്ന് വരുന്ന ജനാധിപത്യത്തിന്റെ വേരുകൾ ബ്രിട്ടനിലും സിസിലിയിലും മറ്റനേകം രാജ്യങ്ങളും ഉല്പാദിപ്പിക്കുന്നതാണ് എന്നും ഇറ്റലിയിൽ മാത്രമല്ല അതിനു വേരുകൾ എന്നും ഇവിടെ സംവിധായകൻ സൂചിപ്പിക്കുന്നു. പിന്നീട് നമ്മൾ റീനാറ്റോയുടെ കണ്ണിലൂടെ ലോകത്തെ പ്രത്യേകിച്ച് ഫാസിസത്തെ കാണുകയാണ്. റീനാറ്റോ ആണെങ്കിൽ സദാസമയം മലേനയുടെ പിന്നിൽ ചുറ്റിക്കറങ്ങുകയാണ് താനും. അത് വഴി മലേനയുടെ ജീവിതത്തിൽ നടക്കുന്ന ഓരോ സംഭവങ്ങൾക്കും റീനാറ്റൊ ദൃക്സാക്ഷിയാകുന്നു.

സൈക്കിളുമായി റീനാറ്റോ യത്രയാകുന്നത് മുസ്സോളിനിയുടെ പ്രസംഗം ആവേശപൂർവം ആസ്വദിക്കുന്ന ജനക്കൂട്ടതിനരികിലൂടെയാണു, അതിൽ ഒട്ടും ശ്രദ്ധ കൊടുക്കാതെ. അവന് വേണ്ടത് യുദ്ധമല്ല സ്വാതന്ത്ര്യമാണ്. അതോടൊപ്പം അവൻ മുതിർന്ന കുട്ടികളുടെ ഗാങ്ങിൽ ചേരുന്നു.
അടിച്ചമർത്തപ്പെട്ട ലൈംഗികതയുടെ അടിമകളാണ് ചിത്രത്തിൽ കാണുന്ന ഓരോ പുരുഷനും. മെലേനയാകട്ടെ അവരുടെ ലൈംഗിക ഭാവനകളുടെ പ്രതീകമാണ്. പൂർത്തിയാക്കാൻ പറ്റാത്ത ലൈംഗിക അനുഭൂതിയുടെ പൂർത്തീകരണം തേടി ഓരോ പുരുഷനും മെലേനയുടെ പിന്നാലെ അവരുടെ കണ്ണുകൾ പായിക്കുന്നു, അവരുടെ ഭാര്യമാർ കാണാതെ. അത് കൊണ്ട് തന്നെ അവളുടെ ഭർത്താവ് മരിച്ചു എന്ന വാർത്ത ( അത് ശരിയായിരുന്നില്ല എന്ന് പിന്നീട് നമുക്ക് മനസിലാകും) സഹർഷം സ്വാഗതം ചെയ്യുകയാണ് അവർ. അവരെ സംബന്ധിച്ചിടത്തോളം അവരുടെ അസ്വാതന്ത്ര്യത്തിന്റെ മതിലുകളാണ് ആ മരണം തകർത്തത്. അതോടെ കാമുകന്മാർ രംഗത്തിറങ്ങി.

ഈ സ്വതന്ത്ര്യത്തിന് മേൽ പക്ഷെ അവരുടെ ഭാര്യമാർ അതിരുകൾ നിർണ്ണയിച്ചു. രാജ്യത്തിന്റെ മൊത്തം സദാചാര വ്യവസ്ഥ തകരാറിലാക്കുന്ന മലേനയെ അവർ കല്ലെറിയുന്നു. ഒടുവിൽ മലേനക്ക് നാട് വിടേണ്ടി വന്നു. മലേനയുടെ രഹസ്യ ആരാധകർ ഒന്നും മലേനയെ സംരക്ഷിക്കൻ മുന്നോട്ട് വന്നില്ല എന്ന് മാത്രമല്ല പൊതുവികാരത്തോടൊപ്പം അവർ ചേർന്നു. ഫാസിസത്തിന്റെ അഭിപ്രായ രൂപീകരണശേഷി എത്ര ഭയാനമാണ് എന്ന് ഈ രംഗം നമുക്ക് സൂചന തരുന്നു.പക്ഷെ കൊച്ചു റീനാറ്റോ മാത്രം അപ്പോഴും മലേനയെ പിന്തടർന്ന് കൊണ്ടിരുന്നു. ആ ഒളിനോട്ടം ഫാസിസത്തിന് മേൽ അവൻ നടത്തുന്ന ശസ്ത്രക്രിയയാണ്. അത് വിജയിക്കുകയും ചെയ്തു.സമകാലീന സമൂഹത്തിന് മേൽ സിനിമ പിന്നെയും കത്തികൾ വെക്കുന്നുണ്ട്. റീനാറ്റോയുടെ സ്വയംഭോഗത്തെ അവന്റെ കുടുംബം ഏറ്റവും വലിയ പാപമായാണ് കാണുന്നത്, അത് പോലെ മെലേനയുടെ അടിവസ്ത്രം അവന്റെ കയ്യിൽ നിന്ന് പിടികൂടുന്നതും.

<a href="https://cdn.boolokam.com/articles/2023/07/WFFFF.jpeg"><img class="size-full wp-image-401697 aligncenter" src="https://cdn.boolokam.com/articles/2023/07/WFFFF.jpeg" alt="" width="900" height="600" /></a>അപക്വമായ ജനാധിപത്യബോധമാണ് റീനാറ്റോയിലൂടെ നാം കാണുന്നത്. എല്ലാം നോക്കിനിൽക്കാനല്ലാതെ ഒന്നിലും ഇടപെടാനാവാത്ത ശൈശവദിശയിലുള്ള ജനാധിപത്യം പക്ഷെ സമയം വരുമ്പോൾ ഇരക്ക് രക്ഷാകവചം നൽകുന്നുണ്ട് അത്.ഒരു ഫാസിസ്റ്റ് സമൂഹത്തിലെ “ഹിപ്പോക്രസി”യാണ് ഈ ചിത്രത്തിൽ പലപ്പോഴും ചോദ്യം ചെയ്യപ്പെടുന്നത്. പുറത്ത് കാട്ടാൻ ഭയപ്പെടുന്ന രതി അടിച്ചമർത്തിയ സ്വാതന്ത്ര്യത്തിന്റെയും പ്രതീകമാണ്. അതോടൊപ്പം റീനാറ്റോയുടെ ആൽമഗതം വളർച്ചയെത്തിയിട്ടും അവനെ അംഗീകരിക്കാത്ത ഒരു സമൂഹത്തെ ചോദ്യം ചെയ്യുന്നുണ്ട്.ജനാധിപത്യത്തിലേക്ക് തിരിച്ച് വന്ന ഒരു സമൂഹത്തിന്റെ നേർചിത്രം തന്ന് സിനിമ അവസാനിക്കുന്നു.ലൂസിയാന വിൻസെൻസോണിയുടെ ഇതേ പേരിലുള്ള നോവലിനെ ആധാരമാക്കി വിൻസെൻസോണിയും ഗുസാപ്പെ തൊർനത്തോരെയും സംയുക്തമായി തിരക്കഥയെഴുതിയ ചിത്രമാണ് മലേന. ഫാസിസത്തെയും ലൈംഗികതയെയും ഇത്രയധികം ആഴത്തിൽ അപഗ്രഥനം ചെയ്ത മറ്റൊരു സിനിമയില്ല തന്നെ

***


!["ആദ്യത്തെ മലേന കാഴ്ചയും ആദ്യത്തെ സ്വയംഭോഗവും ഏതാണ്ട് ഒരുപോലെയാണ്... "](https://cdn.boolokam.com/articles/2023/05/w33.jpg)ലൂസിയാനോ വിൻസെൻസോണിയുടെ മൂലകഥയെ അടിസ്ഥാനപ്പെടുത്തി ജുസെപ്പെ ടൊർനാട്ടോറെ തിരക്കഥയെഴുതി സംവിധാനം ചെയ്ത് 2000ൽ പുറത്തിറങ്ങിയ ഇറ്റാലിയൻ ചലച്ചിത്രമാണ് മലേന (ഇറ്റാലിയൻ: Malèna). മൊണിക്കാ ബെലുചി, ലൂസിയാനോ വിൻസൺസോണി എന്നിവർ പ്രധാന കഥാപാത്രങ്ങളെ അവതരിപ്പിച്ച ചിത്രത്തിൽ രണ്ടാം ലോകമഹായുദ്ധകാലത്തെ ഇറ്റലിയിലെ സിസിലി എന്ന ഗ്രാമത്തെയാണ് പശ്ചാത്തലമാക്കിയിരിക്കുന്നത്. ഒരു പന്ത്രണ്ട് വയസുകാരന് ഒരു യുവതിയോടുണ്ടാകുന്ന പ്രണയവും തുടർന്ന് അവളുടെ ജീവതത്തിലുണ്ടാകുന്ന മുഹൂർത്തങ്ങളെ കുട്ടിയുടെ കാഴ്ച്ചപ്പാടിലൂടെ നോക്കിക്കാണുകയുമാണ് ചലച്ചിത്രത്തിൽ ചെയ്തിരിക്കുന്നത്. വളരെയധികം നിരൂപകപ്രശംസ നേടിയെടുത്ത ചിത്രം മികച്ച പശ്ചാത്തലസംഗീതം, ഛായാഗ്രഹണം എന്നിവയ്ക്കുള്ള ഓസ്‌കാർ നാമനിർദ്ദേശം നേടിയിരുന്നു. ഈ ചിത്രം ദേശാന്തരങ്ങൾ കടന്നു അതിന്റെ ഖ്യാതി വർധിപ്പിച്ചു. ലോകമെങ്ങുമുള്ള ചലച്ചിത്രപ്രേമികളെ ഈ ചിത്രം ഏറെ ആകർഷിച്ചു. ഇതിന്റെ ചുവടുപിടിച്ചു മലയാളത്തിൽ വരെ ചില ചിത്രങ്ങളിറങ്ങി എന്ന് പറഞ്ഞാൽ അതിശയോക്തിയില്ല. എന്നാൽ ലൈംഗികത എന്നതിലുപരി മലേന പറഞ്ഞ തീവ്രമായ ആശയങ്ങൾ ഉൾക്കൊള്ളിക്കാൻ ആ ചിത്രങ്ങൾക്കായില്ല എന്നതാണ് സത്യം. മലേന ഇന്നുമൊരു നിത്യവിസ്മയമായി നിലകൊള്ളുകയാണ്. അതിന്റെ തെളിവാണ് ഇന്നും അണമുറിയാത്ത നിരൂപണങ്ങൾ. ചില നല്ല നിരൂപണങ്ങൾ വായിക്കാം . **Sajid AM** ഈ അടുത്തകാലത്ത് കണ്ട ക്ലാസ് സിനിമകളിൽ ഏറ്റവും മികച്ച ഒന്നാണ് Malena. ഏകാന്തമായ ജീവിതശൈലിക്ക് ചുറ്റും ഗോസിപ്പുകളുള്ള ഒരു ചെറിയ പട്ടണത്തിലെ സുന്ദരിയായ ഒരു യുവ വിധവക്ക് എന്ത് സംഭവിക്കുന്നു എന്നത് വളരെ കൃത്യതയോടെ പകർത്തിയിരിക്കുകയാണ് ഈ ഇറ്റാലിയൻ മൂവിയിൽ. ഏതൊരു സമൂഹത്തിലും സ്ത്രീകള്‍ക്ക് ലഭിക്കുന്ന ആദരവിനും പരിഗണനക്കും പ്രസ്തുത സമൂഹം സ്ത്രീകളോട് പൊതുവെ വച്ച് പുലര്‍ത്തുന്ന നിലപാടുകളോടും സമീപനത്തോടും ബന്ധമുണ്ടെന്ന് ഇത് നമ്മ പഠിപ്പിക്കുന്നതോടൊപ്പം ഫാന്റസി, റിയാലിറ്റി, പ്രണയം, കാമം തുടങ്ങിയവയിലൂടെ കടന്നു പോവുന്ന ഒരു കൗമാരക്കാരന്റെ ജീവിത യാത്രയെ കേന്ദ്രീകരിച്ചുള്ള ഒരു കഥ കൂടിയാണിത്. രാജ്യം യുദ്ധത്തിലാണെങ്കിലും സിസിലിയിലെ ആ ഗ്രാമത്തിൽ ഒന്നും സംഭവിച്ചില്ല, അവിടെ നമ്മുടെ സമൂഹത്തിന്റെ അടിസ്ഥാന സ്വഭാവം പോലെ ഒരു സ്ത്രീ തന്റെ ഭർത്താവില്ലാതെ തനിച്ചായിരിക്കുമ്പോൾ ആളുകൾ എങ്ങനെ ഒറ്റപ്പെടുത്താനും അവഹേളിക്കാനും ലൈംഗികമായി പ്രയോജനപ്പെടുത്താനും നടക്കുന്നുയെന്ന് കാണാം. അവിടെയുള്ള എല്ലാ സ്ത്രീകളും തങ്ങളുടെ ഭർത്താക്കന്മാർ മാലീനയെ വശീകരിക്കാൻ ശ്രമിക്കുന്നുണ്ടെന്ന് അറിയാമെങ്കിലും, അവരുടെ ഭർത്താക്കന്മാർ ഒരിക്കലും ഒരു വടികൊണ്ട് പോലും മലീനയെ തൊടില്ലെന്ന് പരസ്യമായി കാണിക്കുകയും ചെയ്യുന്നു. ജീവിതം ഇനിയൊരടി മുന്നോട്ട് പോവില്ലെന്ന ഘട്ടത്തിൽ തന്റെ വയറിന്റെ വിശപ്പ് മാറ്റാൻ അവൾ സ്വയം വേശ്യാവൃത്തിക്ക് നിർബന്ധിതയാകണം എന്ന നമ്മുടെ സമൂഹത്തിന്റെ കാഴ്ചപ്പാട് എത്രമാത്രം പുരുഷാധിപത്യവും ക്രൂരവുമാണെന്ന് ഈ ചിത്രം നമ്മുക്ക് കാണിച്ചുതരും. സുന്ദരിയും നിർഭാഗ്യവതിയും, ദുർബലവും, അതിലോലമായതും എന്നാൽ ഭർത്താവിനോട് അത്രമാത്രം സ്നേഹമുള്ളവളുമാണ് മലേന. മാത്രമല്ല സ്വന്തം ലൈംഗികതയെയും രൂപത്തെയും കുറിച്ച് ബോധ്യമുള്ളവൾ തന്റെ ഇഷ്ടാനുസരണം വസ്ത്രധാരണം ചെയുന്നവൾ. അതുകൊണ്ടൊക്കെയാണ് ആ നാട്ടിലെ സ്ത്രീകളും പുരുഷന്മാരും എന്തിനേറെ പറയുന്നു ചെറിയ കുട്ടികൾ പോലും അവളോട് ക്രൂരത കാണിക്കുകയും അവളെ പിന്നീട് വേശ്യയായി ചിത്രീകരിച്ച് നാടുകടത്തുകയും ചെയ്തത്. വർഷങ്ങൾക്ക് ശേഷം മരണപെട്ടുയെന്ന് കരുതിയ ഭർത്താവിന്റെ കൂടെ മലേന ആ നാട്ടിലേക്ക് മടങ്ങിയെത്തുമ്പോൾ ആളുകൾ അവളോടുള്ള അവരുടെ പെരുമാറ്റം മാറ്റുന്നു. അത് നമ്മുടെ സമൂഹം എത്രമാത്രം വ്യാജവും കൃത്രിമവുമാണെന്ന് തെളിയിക്കുന്നതാണ്. ഇത് നമ്മുടെ സമൂഹത്തിൽ ഇന്നും നിലനിൽക്കുന്നുണ്ട്. ![fwffggg 1](https://cdn.boolokam.com/articles/2023/05/fwffggg-1024x870.jpg)ജീവിതത്തിന്റെ എല്ലാ മേഖലകളിലും ഒരു വിവേചനവും നേരിടാതെ സ്ത്രീകള്‍ക്ക് മുന്നേറാനും സാമൂഹിക തലത്തില്‍ കൃത്യമായ മുദ്രകള്‍ സ്ഥാപിക്കാനും സാധിക്കണമെങ്കിൽ സ്ത്രീ സ്വാതന്ത്ര്യത്തെ കുറിച്ചും അവരുടെ സാമൂഹിക പങ്കാളിത്തത്തെ കുറിച്ചും പൊതുസമൂഹം സ്വീകരിക്കേണ്ട വിശാലമായ ഒരു നിലപാട് ഉണ്ട്. കുടുംബപരമായ മേഖലകളിലും ഭൗതികവും മതപരവും ആയ മറ്റെല്ലാ രംഗങ്ങളിലും പൊതുസമൂഹം സ്ത്രീകളെ സ്വതന്ത്ര വ്യക്തിത്വങ്ങളയി കാണണം. സ്ത്രീ , അവള്‍ സ്ത്രീ ആയതുകൊണ്ടു മാത്രം അവള്‍ ദുര്‍ബലയാണെന്നോ എന്നും മറ്റുള്ളവര്‍ക്കു അധീനപ്പെട്ട്, എന്നെന്നും മറ്റുള്ളവരുടെ ആശ്രിതരായി ജീവിക്കേണ്ടവാളാണെന്നോ സമൂഹം കരുതരുത്. മറിച്ചു പുരുഷവിഭാഗത്തെ പോലെ തന്നെ കഴിവും അവകാശവും ഉള്ള ഒരു വിഭാഗമായിട്ടാണ് സമൂഹം അവരെയും കാണേണ്ടത് എന്നും മലേന നമ്മളെ പഠിപ്പിക്കും. ചിത്രത്തിന്റെ മറുവശത്ത് പ്രണയവും കാമവും തമ്മിൽ ആശയക്കുഴപ്പത്തിലായ റെനാറ്റോ എന്ന പതിമൂന്ന് വയസുകാരനെ കാണാം. ചിത്രത്തിന്റെ തുടക്കം തന്നെ അവന്റെ ജീവിതത്തിൽ സംഭവിക്കുന്ന മൂന്ന് അത്ഭുതങ്ങളോടെയാണ്. ഒന്ന് യുദ്ധം, രണ്ട് അവന്റെ സൈക്കിൾ മൂന്നാമത്തെതാണ്‌ മലേന. അവന് മലേനയോട് പലതരത്തിലുള്ള വികാരങ്ങളും ഉണ്ട്. എന്നാൽ അവനിൽ നല്ല ഒരു കാര്യം അവനവളെ ശരിക്കും സ്നേഹിക്കുന്നു എന്നതാണ്. കാരണം മലേനയെ മോശമായി പറയുന്നവർക്ക് നേരെ അവൻ പ്രതികരിക്കുന്നുണ്ട്. അതിനെയാണ് ഞാൻ ബാലിശമായ സ്നേഹം എന്ന് വിളിക്കുന്നത്. അവൾ കാരണം, ജീവിതത്തിന്റെ എല്ലാ പാഠങ്ങളും പഠിക്കാനും അവന് ഒരിക്കലും സങ്കൽപ്പിക്കാൻ പോലും കഴിയാത്ത സ്ഥലങ്ങൾ കണ്ടെത്താനും സ്വയം നവീകരിക്കാനും സാധിച്ചു. അതുകൊണ്ടുതന്നെ ജീവിതത്തിന്റെ പെഡൽ കഴിയുന്ന അത്ര വേഗത്തിൽ പോയാലും എത്ര ആളുകൾ ജീവിതത്തിലേക്ക് കടന്നവന്നാലും അവൻ അവളെ ഓർക്കും. ഒരിക്കലും മറക്കാത്ത ഒരേയൊരാളായി അവൾ അവശേഷിക്കും. ചിത്രം കണ്ടുതീരുന്നതോടെ മലേനയായി വേഷമിട്ട മൊണിക്കാ ബെലുചിയോട് ഒരുപക്ഷെ നിങ്ങൾക്കും സ്നേഹവും പ്രണയവുമെല്ലാം തോന്നിയേക്കാം അത്രമാത്രം റീയലിസ്റ്റിക്കാണ് അവരുടെ ഓരോ അഭിനയവും.ഇത് കാണണം,നമ്മുടെ സമൂഹത്തിൽ ഇന്നും സ്ത്രീകൾക്ക് നേരെയുള്ള വേട്ടയാടലുകൾ നടന്നുകൊണ്ടിരിക്കുകയാണ് അതുകൊണ്ടുതന്നെ മലേനയെപോലെ ഒരുപാടുപേരെ നമ്മുക്ക് നമ്മുടെ ചുറ്റിലും കാണാൻ സാധിക്കും. **** **Sarath Cl** "മലേന" മോണിക്ക ബലൂചി അഭിനയിച്ചു അവിസ്‌മരണീയമാക്കിയ കഥാപാത്രം. ഒരു സ്ത്രീ കേന്ദ്ര കഥാപാത്രം ആയിട്ടുള്ള സിനിയാണെങ്കിലും ചിത്രം കടന്നു പോകുന്നത് 12 വയസുകാരനായ റെനാറ്റോയുടെ സെക്ശ്വൽ ഫാന്റസികളിലൂടെയും അവനു മേലനയോടു തോന്നുന്ന ഒബ്സെക്‌ഷനുകളിൽലൂടെയുമാണ്. 1940-കളിലെ രണ്ടാം ലോക മഹായുദ്ധകാലഘട്ടത്തിലെ ഇറ്റാലിയൻ നഗരമായ സിസിലയാണ് ചിത്രത്തിന്റെ പശ്ചാത്തലം. ആ നഗരത്തിൽ എല്ല ആണുങ്ങളുടെ മനസു കീഴടക്കിയവളും ആ നഗരത്തിലെ പെണ്ണുങ്ങൾ അസൂയയോടെയും വെറുപ്പോടെയും കാണുന്ന ഒരു കഥാപാത്രമാണ് മലേന.വിധവയായ അവളെക്കുറിച്ചു പല കഥകളും അവിടെ ആ നഗരത്തിൽ 4 പേര് കൂടുന്ന സ്‌ഥലങ്ങളിൽ അരങ്ങേരുന്നുണ്ട്. ![fefwww 3](https://cdn.boolokam.com/articles/2023/05/fefwww-1024x576.jpg)അങ്ങനെ റെനാറ്റോ കൂട്ടുകാരോട് കൂടെ ഇരിക്കുന്ന സമയത്താണ് കൂട്ടത്തിൽ ഉള്ള അവന്റെ സുഹൃത്തു മലേനയുടെ കാര്യം പറയുന്നത്.ഭർത്താവ് മരിച്ച അവൾ ഇപ്പൊ മറ്റു പലരുടെയും കൂടെ ആണെന്നും കഴിഞ്ഞ ദിവസം സിഗരറ്റ് വാങ്ങാനായി എന്നെ വിളിപ്പിച്ചെന്നും അതു കഴിഞ്ഞു ഞങ്ങൾ സെക്സിൽ ഏർപ്പെട്ടുവെന്നും അവൻ പറയുന്നു. അതു റെനോട്ടോയുടെ മനസിൽ ആഴത്തിൽ ചെന്നു പതിക്കുകയും പിന്നീട് അവന്റെ സ്വാപ്നങ്ങളിലും sexual ഫാന്റസികളിലും പിന്നെ മലേനയെ അവൻ പ്രതിഷ്ഠിക്കുന്നു.1940 കളിൽ ചിത്രത്തിന്റെ കഥ നടക്കുമ്പോളും ഇന്നും റീലേറ്റ് ചെയ്യാൻ പറ്റുന്ന സംഭവമായിട്ടു സമൂഹത്തിൽ നിലനിൽക്കുന്നു. ഒരുപാട് പ്രവാസികളുടെ ഭാര്യമാരും,യുദ്ധത്തിന് പോയ ഒറ്റയ്ക്ക് താമസിക്കുന്ന പുരുഷുവിന്റെ ഭാര്യമാരും, ഒരു ഡിവോഴ്സ് കഴിഞ്ഞു നിൽക്കുന്നവരും ഇന്നും 4 സുഹൃത്തകൾ ചേരുന്ന സമയങ്ങളിൽ വാക്കുകൾ കൊണ്ട് വ്യഭിച്ചരിക്കപ്പെടുന്നുണ്ട് . പിന്നീട് റെനോട്ടോ അവളെ പിന്തുടരുന്നു. അവളെ മറ്റാരേക്കാളും കൂടുതൽ അവൻ സ്നേഹിക്കുന്നു. അവളുടെ മുന്നിൽ താൻ ഒരു പുരുഷനായി കയറിച്ചെല്ലാനുള്ള സമയവും കാത്തു നടക്കുന്നു.പിന്നീട് അവളുടെ ഭർത്താവ് മരിക്കുമ്പോൾ പല പകൽ മാന്യന്മാരും രാത്രിയിൽ മലേനയുടെ വാതിലിൽ മുട്ടുന്നുണ്ട്. ചിലർ ചവിട്ടു തുറന്നു അകത്തു കടക്കുന്നുണ്ട്. ആരും കാണാത്ത ഈ സംഭവങ്ങൾക്കു ഒരു ദൃക്‌സാക്ഷി മാത്രമേ ഉള്ളു അതു റെനോട്ട ആണ്. അപ്പോളും താൻ ഒരു പുരുഷനായി മാറുന്ന സമയത്തു അവളെ തന്റേതാക്കി മാറ്റി അവളെ സംരക്ഷിക്കുമെന്നും സ്വാപ്നത്തിൽ വരുന്ന മലേനയോട് അവൻ പറഞ്ഞു വയ്ക്കുന്നു. നിസ്സഹയായനായി നിൽക്കുന്ന അവൻ ആദ്യമായി പള്ളിയിൽ പോയി അപേക്ഷിക്കുന്നതും പ്രാര്ഥിക്കുന്നതും അവൾക്കുവേണ്ടിയാണ്. എന്നൽ പിന്നീടും അവൾ പീഡനത്തിൽ ഇരയാകുമ്പോൾ അവൻ പ്രാർത്ഥിച്ച വിശുദ്ധന്റെ പ്രതിമയെ തകർത്തെറിഞ്ഞു പള്ളിയിൽ നിന്നും ഇറങ്ങി പോകുന്നു. പിന്നീട് നഗരത്തിലെ ഒരു ബോംബക്രമണത്തിൽ അവളുടെ അച്ഛനും മരിക്കുന്നു. പിന്നീട പട്ടിണിയിലേക്കു വീഴുന്ന അവൾ വേശ്യാവൃത്തിയിലേക്കു വലിച്ചിഴക്കപ്പെടുന്നു. അവസാനം അമേരിക്കൻ സൈന്യം ഇറ്റലി കീഴടക്കുമ്പോൾ ആ നഗരത്തിലെ സ്ത്രീകൾ മലേനയെ അവളുടെ വീട്ടിൽ നിന്നും വലിച്ചിറക്കി തെരുവിലിട്ട് മർദ്ധിക്കുകയും നാട് കടത്തുകയും ചെയ്യുമ്പോൾ. അവളുടെ മുന്നിൽ രാത്രിയിലും പകലും പോയി കിടക്ക പങ്കിടുന്ന സ്വന്തം ഭർത്തക്കന്മാരെയോ പുരുഷന്മാരെയോ അവർ കുറ്റപ്പെടുത്തുന്നില്ല. അവരോടൊപ്പം നിന്നു അവൾ നടന്നു നീങ്ങുന്ന കാഴ്ച്ച കണ്ടു അവർ ഒരുമിച്ചു ചിരിക്കുകയും, അവളെ ശപിക്കുകയും ചെയ്യുന്നു. റെനോട്ട അവളിൽ കൂടുതൽ ആകൃഷ്ട്ടനാവുകയും മനോനില താളം തെറ്റുന്ന അവസ്ഥിലേക്കു എത്തിപ്പെടുകയും ചെയ്യുന്നു. അപ്പോൾ അവന്റെ അമ്മ അവനെ കൊണ്ടു പോകുന്നത് പള്ളിയിലേക്കും , പുരോഹിതന്മാരുടെ അടുത്തേക്കുമാണ്. എന്നിട്ടും അവന്റെ അവസ്‌ഥയിൽ യാതൊരു മാറ്റവും സംഭവിക്കുന്നില്ല. പിന്നീട് അവന്റെ അച്ചൻ അവനെ കൊണ്ടു പോകുന്നത് ഒരു വേശ്യലയത്തിലേക്കാണ്. അവനു വേണ്ടിയിരുന്നതും അതു തന്നെയാണ്. സെക്സ് എന്നത് ഏതൊരു ജീവിയെയും പോലെ മനുഷ്യനിലും ഉണ്ടാകുന്ന സ്വാഭവികഥയാണെന്നു മനസിലാക്കുന്ന നിമിഷം. ഇന്നും നമ്മുടെ സ്മൂഹത്തിൽ തീണ്ടപാടകലെ നിർത്തിയിരിക്കുന്ന ഒന്ന്. തുണികൾ അഴിച്ചു മാറ്റുന്നതിനടയിൽ അവനുമായി സെക്സിൽ ഏർപ്പെടുന്ന സ്ത്രീ ചോദിക്കുന്നുണ്ട്.ഇതു നിന്റെ ആദ്യത്തെ അനുഭവമാണോ എന്നു. അപ്പോൾ റെനോട്ട തിരിച്ചു പറയുന്നുണ്ട് , ഇല്ല ഇതു എന്റെ ഭാവനയിൽ സ്വപ്നങ്ങളിൽ എപ്പോളും അരങ്ങേററുള്ള ഒന്നാണെന്ന്.റെനോട്ട എന്ന കഥാപത്രം പറഞ്ഞു വയ്ക്കുന്ന കാര്യങ്ങളുണ്ട്. സെക്സ് എഡ്യൂക്കേഷൻ എന്നുമുള്ളത് അസ്വാഭാവികമായി കരുതുന്നവരും. ഫോണിൽ porn വീഡിയോസ് കാണുന്നവരെ പാപിയായി കാണുന്നവരും, സ്വയംഭോഗം ഒരു അസ്വാഭാവികമാണെന്നു കാണുന്നവരും. എന്നാൽ രഹസ്യമായി അതു ചെയ്യുന്നവരോടും , ഏതൊരു ജീവിക്കും ഉള്ളതെന്നുപോലെ സ്വാഭാവികമായ ഒരു മാറ്റം മാത്രമാണിതെന്ന്. ലജോസ് കോൾട്ടയി എന്ന ക്യാമറാമാൻ ഇറ്റലിയുടെ എല്ല സൗന്ദര്യവും ആവഹിച്ചെടുത്തു പ്രേക്ഷകനെ വേറൊരു ലോകത്തേക്ക് എത്തിക്കുന്നു. കൂടെ എനിയോ മാറിക്കോണിന്റെ പശ്ചാത്തലത്തല സംഗീതവും ചിത്രത്തിന്റെ ആസ്വാദനത്തിന്റെ മാറ്റു കൂട്ടുന്നു. [![](https://cdn.boolokam.com/articles/2023/07/QQDDDD.jpg)](https://cdn.boolokam.com/articles/2023/07/QQDDDD.jpg)*** **shanmubeena** ‘ടാ..നിനക്ക് ലോകത്തിലെ ഏറ്റവും മികച്ച ബ്ലൂ ഫിലിം ഏതാണെന്നറിയോ.?’ സിനിമയെ കുറിച്ചുള്ള ഒരു സംഭാഷണത്തിനിടയില്‍ ഒരു സുഹൃത്തിന്‍റെ ചോദ്യം.. എനിക്ക് വല്ലാത്ത കൗതുകം തോന്നി. അങ്ങനെ വിശേഷണമുള്ള ഒരു ബ്ലൂ ഫിലിമോ? എന്നാല്‍ അതൊന്ന് അറിയണമല്ലോ? ‘അതേത് ഫിലിം? എനിക്കറിയില്ല നീ പറ?’ ‘ആ.. അതാണ്.. മലീന’ ‘എന്ത് ?’ ഉത്തരം കേട്ട് ഞെട്ടിയ ഞാന്‍ ചോദിച്ചു ‘മലീന’ അവന്‍ ഉറപ്പിച്ചു പറഞ്ഞു. അവന്‍ പറഞ്ഞത് എനിക്ക് പ്രിയപ്പെട്ട സിനിമകളില്‍ ഒന്നായ ‘മലേന’യെ കുറിച്ചാണ്. എന്‍റെ പ്രിയപ്പെട്ട സംവിധായകന്‍റെ ക്ലാസ്സ്‌ വര്‍ക്ക്‌ക്കുകളില്‍ ഒന്ന്. അതൊരു ക്ലാസ്സിക് ഫിലിം ആണെന്നും വെറും ബ്ലൂ ഫിലിം അല്ല എന്നും കൂട്ടുകാരനെ പറഞ്ഞു ബോധ്യപ്പെടുത്തി. മലേന ഒരു അഡല്‍റ്റ് മൂവിമാത്രമാണെന്ന് കരുതുന്ന ഒരുപാട്പേരെ കണ്ടിട്ടുണ്ട്. അതിനുള്ള കാരണം പിന്നീടാണ് മനസിലായത്. അതിലെ ചില ക്ലിപ്പുകള്‍ ബ്ലൂ ഫിലിം ക്ലിപ്പുകളുടെ കൂടെ പലപ്പോഴും ഷെയര്‍ ചെയ്യപ്പെടാറുണ്ട്. അതാണ്‌ ആ ക്ലാസിക് സിനിമ പലരുടെയും ഉള്ളില്‍ ബ്ലൂഫിലിമായി മാറാന്‍ കാരണം. ആണ്‍കുട്ടികളുടെ കൗമാരകാലത്തിലേക്ക് തുറക്കുന്ന ഓര്‍മ്മകളുടെ ഒരു വാതിലാണ് ഈ സിനിമ. ഈ ചിത്രം പലരെയും അവരുടെ കൗമാര ഫാന്‍റസികളിലേക്ക് കൂട്ടികൊണ്ട് പോകും. അതുകൊണ്ടായിരിക്കണം മലേന പല ആണുങ്ങള്‍ക്കും പ്രിയപ്പെട്ട സിനിമയകുന്നത്. 2000ൽ പുറത്തിറങ്ങിയ ഇറ്റാലിയൻ ചലച്ചിത്രമാണ് മലേന. ജുസെപ്പെ ടൊർനാട്ടോറാണ്(Giuseppe Tornatore) ഈ സിനിമ തിരക്കഥഎഴുതി സംവിധാനം ചെയ്തിരിക്കുന്നത്.മൊണിക്കാ ബെലുചി(Monica Bellucci), ജുസെപ്പെ സുല്ഫറോ (Giuseppe Sulfaro) എന്നിവരാണ് ചിത്രത്തിലെ പ്രധാന കഥാപാത്രങ്ങളെ അവതരിപ്പിച്ചിരിക്കുന്നത്. ഇറ്റലിയിലെ സിസിലി എന്ന സ്ഥലത്ത് രണ്ടാം ലോകമഹായുദ്ധകാലത്ത് നടക്കുന്ന ഒരു കഥയാണ് ചിത്രം പറയുന്നത്. റെനാറ്റോ എന്ന 12 വയസുകാരന് മലേന എന്ന യുവതിയോട് പ്രണയം തോന്നുന്നു.പിന്നീട് അവന്‍റെ കാഴ്ചപ്പാടിലൂടെ മലേനയുടെ ജീവിതമുഹൂര്‍ത്തങ്ങളെ നോക്കികാണുകയാണ് സിനിമ.സിസിലിയിലെ ആണുങ്ങളുടെ മുഴുവന്‍ സ്വകാര്യ ആനന്ദമായിരുന്നു മലേന. അതുകൊണ്ടുതന്നെ സിസിലിയിലെ സ്ത്രീകള്‍ അവളെ വെറുത്തു. മലേന പുറത്തിറങ്ങുമ്പോള്‍ ആണ്‍നോട്ടങ്ങളെല്ലാം അവളുടെ പുറകെകൂടും. അതിനിടയിലൂടെ സിസിലിയുടെ വീഥികളെ പ്രണയാർദ്രമാക്കി നടന്നകലുന്നവളാണ് മലേന. [![](https://cdn.boolokam.com/articles/2023/07/CACCVVVV-1024x514.jpg)](https://cdn.boolokam.com/articles/2023/07/CACCVVVV.jpg)കൂട്ടുകാരുടെ രതിവർണ്ണനകളിൽ അഭിരമിക്കുന്ന റെനാറ്റോ നാട്ടിലെ സ്വപ്നസുന്ദരിയായ മലേനയുടെ പിറകെ കൂടുന്നു. എന്നാല്‍ അവന്‍റെ ഭാവനാത്മകമായ ചിന്തകള്‍ക്കപ്പുറം അവന്‍ ഒരു സ്ത്രീയുടെ ജീവിതം അടുത്തറിയുകയാണ്. കാമം, പ്രണയം ,സ്നേഹം എന്നീ വികാരങ്ങള്‍ ഉണര്‍ത്തി അവന്‍റെ കൗമാരകാലത്തെ കുളിര്‍പ്പിച്ചവളാണ് മലേന. റെനാറ്റോയുടെ പിൽകാലജീവിതത്തെയാകെ പൊള്ളിക്കുന്ന ഒരു ഓര്‍മ്മയായ് മാറുന്ന മലേനയെയാണ് പിന്നീട് നമ്മള്‍ കാണുന്നത്. അപ്പോഴേക്കും റെനാറ്റോയുടെ കാഴ്ചയിലേക്ക് നമ്മുടെ കാഴ്ചയും തന്മയീഭവിക്കുന്നു. റെനാറ്റോയും നമ്മളും അത്രമേല്‍ കാമത്തോടെ കണ്ട മലേനയുടെ ശരീരം നമ്മുടെ മുന്നില്‍ വീണ്ടും തുറന്നുകാണിക്കപ്പെടുന്നു. അപ്പോഴേക്കും റെനാറ്റോയും നമ്മളും മലേനയെ അത്രമേല്‍ സ്നേഹത്തോടെ നോക്കാന്‍ പഠിച്ചിരിക്കും. അത്ര മനോഹരമായ ഒരു പ്രണയസിനിമയാണ് മലേന. റെനാറ്റോയുടെ ജീവിതത്തിലെന്നപോലെ നമ്മുടെ ജീവിതത്തിലും മേലേന നമ്മളെ പിന്തുടരും. ജീവിതത്തില്‍ ഒരിക്കലെങ്കിലും കണ്ടിരിക്കേണ്ട സിനിമയാണ് മേലേന. ചിത്രം സംവിധാനം ചെയ്‌ത ജുസെപ്പെ ടൊർനാട്ടോറിനെപോലെ എടുത്ത് പറയേണ്ട ഒരാള്‍ മലേന ആയി അഭിനയിച്ച മൊണിക്കാ ബെലുചി എന്ന നടിയാണ്. സിനിമയിലെ പെര്‍ഫോര്‍മന്‍സ് കണ്ടാല്‍ മേലേനയാവാന്‍ വേണ്ടിയാണ് അവര്‍ ജനിച്ചതെന്ന് വരെ നമുക്ക് തോന്നിപോകും. മലീന കണ്ടാല്‍ മൊണിക്കാ ബെലുചി എന്ന ഇറ്റാലിയൻ താര സുന്ദരിയെയും നിങ്ങള്‍ മറക്കില്ല.വളരെയധികം നിരൂപകപ്രശംസ നേടിയ ഈ ചിത്രം ആവര്‍ഷത്തെ മികച്ച പശ്ചാത്തലസംഗീതം, ഛായാഗ്രഹണം എന്നിവയ്ക്കുള്ള ഓസ്‌കാർ നോമിനേഷന്‍ നേടിയിരുന്നു. ചിത്രത്തിന്‍റെ മലയാളം സബ്ടൈറ്റിൽ എം സോണ്‍ പുറത്തിറക്കിയിട്ടുണ്ട്. *** **Ostine Edward** ആദ്യമായി സ്വയംഭോഗം ചെയ്തത് ഓർമയുണ്ടോ ? എങ്ങനെ മറക്കാനാണ്. ആദ്യത്തെ മലേന കാഴ്ചയും ആദ്യത്തെ സ്വയംഭോഗവും ഏതാണ്ട് ഒരുപോലെയാണ്.രണ്ടും മറക്കാൻ ഇത്തിരി വിഷമമാണ്.പഴയ വി സി ആറിൽ വാടകയ്ക്കെടുത്ത കാസറ്റിൽ സ്റ്റേജ് ഷോ കണ്ട്‌ കൊണ്ടിരിക്കെ ഒരാൾ ഷക്കീലയെ പറ്റി പരാമർശിക്കുന്നു.ടീവി പെട്ടിക്കുള്ളിൽ കറുപ്പും വെളുപ്പും നിറങ്ങളിൽ കാഴ്ചക്കാർ പൊട്ടിച്ചിരിക്കുന്നു, കയ്യടിക്കുന്നു, പെണ്ണുങ്ങൾ നാണത്തോടെ തൂവാലകൊണ്ട് ചുണ്ട് അമർത്തി പിടിക്കുന്നു.ഇങ്ങിവിടെ ടീവിപെട്ടിക്ക് പുറത്ത് സെന്റർഹാളിൽ ഇരിക്കുന്ന അച്ഛൻ ചിരി അമർത്താൻ കഷ്ടപ്പെടുന്നു, അമ്മ പുച്ഛിക്കുന്നു.ആ നിമിഷം അണ്ഡകടാഹത്തിലെ ഏതൊരു പിഞ്ചുകുഞ്ഞിന്റെയും മനസിൽ പൊട്ടിവിരിയുന്ന ചോദ്യം ഞാനും സ്വയം ചോദിച്ചു. എന്താണ് ഷക്കീല..? മറുപടിയില്ല. അച്ഛനോട് ചോദിച്ചു.. ആരാണ് ഷക്കീല..? മറുപടിയില്ല.. അമ്മ പറഞ്ഞത് വലുതാവുമ്പോൾ മനസിലാവും എന്നാണ്. ഇനി എപ്പോൾ വലുതാവാനാണ്. This is not a story of heroic feats, ഷക്കീല എന്തെന്നറിയാനുള്ള യാത്ര പന്ത്രണ്ടാമത്തെ വയസിൽ ആരംഭിക്കുന്നു.ഫസ്റ്റ് ബെഞ്ചിൽ ടീച്ചർമാരുടെ തുപ്പലിൽ കുളിച്ചു നിൽക്കുമ്പോൾ back benchers എന്ന അത്ഭുതമനുഷ്യർ മനസിലേക്ക് വരുന്നു.back benchers, മാനം മുട്ടെ വളർന്നു നിൽക്കുന്ന മാവിന്റെ അങ്ങേകൊമ്പിൽ കയറി മാങ്ങ പറിച്ചു, കഞ്ഞിപുരയിൽ നിന്ന് അവന്തികയുടെ മേനിയിൽ ചിത്രം വരയ്ക്കുന്ന മഹേന്ദ്ര ബാഹുബലിയുടെ ഏകാഗ്രതയോടെ ഉപ്പ് കട്ടെടുത്ത്, ആ മാങ്ങയും ഉപ്പും ചേർത്ത് തിന്നുന്നവർ.കാട് മൂടികിടക്കുന്ന കിണറിൽ തുരുമ്പിച്ച ബക്കറ്റ് താഴ്ത്തി മീനിനെ പിടിക്കുന്നവർ,മേൽക്കൂരയുടെ മുകളിലൂടെ ഓടിനടക്കുന്ന അണ്ണാറകണ്ണനെ കെണിവച്ചു പിടിക്കുന്നവർ.,സർവോപരി കണക്ക് മാഷെ പേടിയില്ലാത്തവർ.ഷക്കീല എന്താണെന്ന് ഈ ലോകത്ത് മറ്റാരേക്കാളും നന്നായി അറിയാവുന്നവർ back benchers തന്നെ. ഞാൻ ചോദിച്ചു;കല്യാണ വീട്ടിൽ ചിക്കൻ ബിരിയാണി തിന്ന് കൊണ്ടിരിക്കെ രണ്ടാം വട്ടം ചോറ് ചോദിച്ചപ്പോൾ കുരുമുളകിട്ടു വറുത്ത leg piece ഇലയിൽ വീണ സുഖമായിരുന്നു അവർ തന്ന മറുപടിയിൽ ഞാൻ അനുഭവിച്ചത്.അത് വരെ ഞാനറിഞ്ഞ ഏഴ് അത്ഭുതങ്ങളും കടന്ന് എട്ടാമത് ഒരത്ഭുദം കൂടി എന്റെ ജീവിതത്തിലേക്ക് കടന്ന് വരുന്നു.ഷക്കീല എന്ന പേരിൽ നിന്നും സെക്സ് എന്ന വികാരത്തിലേക്ക് ആ അത്ഭുതം പരിണമിക്കുന്നു.മറ്റുള്ള ഏഴ് അത്ഭുതങ്ങൾ എന്നെ തേടിവന്നുവെങ്കിൽ എട്ടാമത്തെ അത്ഭുദം ഞാൻ പൊരുതി നേടിയ അറിവാകുന്നു.ജീവിതത്തിൽ ആദ്യമായി അഭിമാനം,അഹങ്കാരം.അഹങ്കാരവും അറിവും വർദ്ധിപ്പിക്കാൻ വായിക്കാത്ത പുസ്തകങ്ങളില്ല.കാണാത്ത സിനിമകളില്ല.ആഗ്രഹിക്കാത്ത സ്ത്രീകളുമില്ല. വായിച്ച പുസ്തകങ്ങളിലും കണ്ട സിനിമകളിലും കുടവയറും തുടുത്ത കവിളുമുള്ള ആണുങ്ങൾ. അവരെ പെണ്ണുങ്ങൾ ഇഷ്ടപ്പെടുന്നു.Jim carrey നൂറ് ദിവസം പട്ടിണി കിടന്നത് പോലുള്ള ഞാൻ സ്വയം പുച്ഛിച്ചു നടക്കവേ ക്ലാസിലെ പെണ്കുട്ടികൾ ഒട്ടിയ കവിളും ഒതുങ്ങിയ വയറുമുള്ള ഹൃതിക് റോഷനെയും ആമിർഖാനെയും പുസ്തകങ്ങളിൽ ഒളിച്ചു വയ്ക്കുന്നു എന്ന രഹസ്യം അറിഞ്ഞ ദിവസം ലോകം കീഴടക്കിയ സന്തോഷമായിരുന്നു.തിരയിൽപെട്ട വഞ്ചിപോലെ കട്ടിൽ ഇളകികൊണ്ടിരുന്നു,കുളിയുടെ എണ്ണം കൂടുകയും ബാത്റൂമിലെ നിമിഷങ്ങൾ ഇരട്ടിക്കുകയും ചെയ്തു.മാസങ്ങൾ കടന്നു പോയി,വായന ശീലം കൂടിവന്നു, ഒപ്പം സിനിമാപ്രാന്തും.അങ്ങനെയിരിക്കെ നിനച്ചിരിക്കാതെ എന്നിലേക്കെത്തിയ മലേന.സിഡിയാണ്.. അതൊന്ന് കണ്ട് തീർക്കണമെങ്കിൽ കൂട്ടുകാരന്റെ വീട്ടിൽ തന്നെ പോണം.ഗൾഫ്കാരന്റെ മകൻ, വീട്ടിൽ കളർ ടിവി ,dvd പ്ലേയർ.അങ്ങനെ ഒരു ശനിയാഴ്ച മലേന കാണാൻ തീരുമാനിക്കുന്നു. സെക്കന്റ്കൾക്ക് വർഷങ്ങളുടെ അകലമുള്ളത് പോലെ ഇഴഞ്ഞു നീങ്ങിയ ദിവസങ്ങൾ.ഒടുവിൽ ആ ശനിയാഴ്ച വന്നുചേരുന്നു.കൂട്ടുകാരന്റെ വീട്ടിൽ രണ്ടാമത്തെ നിലയിൽ ആരും കാണാതെ, മുഴങ്ങുന്ന ഹൃദയമിടിപ്പിനെക്കാൾ ചെറിയ ശബ്ദത്തിൽ മലേന എന്ന സിനിമ കണ്ട്‌ തുടങ്ങുന്നു. അവർ സംസാരിക്കുന്നത് ഇറ്റാലിയൻ ഭാഷയാണ് എന്ന് പോലും മനസ്സിലാക്കാൻ പറ്റാത്ത പ്രായം. എന്നാൽ സിനിമയിലെ ഒരോ സീനിലും ഞാൻ, എന്റെ ചിന്തകൾ, ഫാന്റസികൾ, അത് വരെയുള്ള എന്റെ ദിനചര്യകൾക്ക് മുന്നിൽ ഒരു കണ്ണാടി വച്ചത് പോലെയായിരുന്നു മലേന എന്ന് ആ ഇരുട്ട് നിറഞ്ഞ മുറിയിൽ നിന്നും ഞാൻ മനസ്സിൽ പറഞ്ഞു കൊണ്ടിരുന്നു.അന്നും ഇന്നും മലേന കാണുമ്പോൾ subtitle ഉപയോഗിക്കാറില്ല.അല്ലെങ്കിലും ജീവിതത്തിനും ഓർമകൾക്കും എന്തിനാണ് ലിഖിതാഖ്യാനം. ഷക്കീലയിൽ തുടങ്ങി മോണിക്ക ബെലൂച്ചിയിൽ sudden brake ഇട്ട് side view mirror ലൂടെ പുറകിലേക്ക് നോക്കിയപ്പോൾ ഞാൻ കണ്ടതും വായിച്ചതും അനുഭവിച്ചതും ഒന്നുമല്ല പെണ്ണെന്നും സെക്സെന്നും മനസ്സിലാവുന്നു.അതൊക്കെ ആരോ എഴുതി തീർത്ത പകയാവാം.ബ്രെയിക്കിൽ നിന്ന് കാലെടുത്ത് മനസിലെ അഴുക്കാകുന്ന ക്ലച് പതിയെ വിട്ട് മലേന സമ്മാനിച്ച പുത്തൻ അറിവാകുന്ന ആക്സിലേറ്ററിൽ മുറുകെ പിടിച്ചു മുന്നോട്ടേക്ക് പോവുമ്പോൾ ലോകം തന്നെ മാറുകയായിരുന്നു.അല്ലെങ്കിൽ ഏണസ്റ്റോ ചെ ഗുവേര പറഞ്ഞത് പോലെ മാറിയത് ലോകമായിരുന്നില്ല.ഞാൻ തന്നെയായിരുന്നു. **** **[![](https://cdn.boolokam.com/articles/2023/07/FWFFGGGG-1024x640.jpg)](https://cdn.boolokam.com/articles/2023/07/FWFFGGGG.jpg)Lipin Kannan** സിനിമ പ്രേമികളുടെ എക്കാലത്തെയും ഫേവറിറ്റായ ''സിനിമ പാരഡിസ്കോയുടെ സംവിധായകനായ ഗിസപ്പോ ടൊര്‍ണാടോര്‍ സംവിധാനം നിര്‍വഹിച്ച് 2000ത്തില്‍ പുറത്തിറങ്ങിയ ഇറ്റാലിയന്‍ റൊമാന്‍റിക് കോമഡി ഡ്രാമയാണ് ''മലേന '' (Malena). ഇറ്റാലിയന്‍ സ്വപ്നസുന്ദരിയായ മോണിക്ക ബെല്ലൂച്ചിയുടെ കരിയര്‍ ബെസ്‌റ്റ് എന്ന് വിശേഷിപ്പിക്കാവുന്ന ഈ ചിത്രത്തിന്‍റെ സിനിമാട്ടോഗ്രാഫി നിര്‍വ്വഹിച്ചിരിക്കുന്നത് ഹംഗേറിയന്‍ സിനിമാട്ടോഗ്രാഫറായ ലാജോസ് കോള്‍ട്ടായിയാണ് . സ്ത്രീയുടെയും പ്രകൃതിയുടെയും സൗന്ദര്യത്തെ അതിന്‍റെ പൂര്‍ണ്ണതയില്‍ ഒപ്പിയെടുത്തിരിക്കുന്ന ആ മനോഹരങ്ങളായ ഫ്രെയിമുകള്‍ ഡേവിഡ് ഡി ഡൊണാടെല്ലോ അവാര്‍ഡ്സില്‍ ബെസ്റ്റ് സിനിമാട്ടോഗ്രാഫിക്കുള്ള അവാര്‍ഡ് നേടിക്കൊടുക്കുകയുണ്ടായി . മനോഹരങ്ങളായ ഫ്രെയിമുകളെക്കൂടാതെ രാഷ്ട്രീയ പ്രാധാന്യമുള്ള ഒരു കഥ കൂടി ഈ സിനിമ നമുക്ക് സമ്മാനിക്കുന്നുണ്ട് . രണ്ടാം ലോക മഹായുന്ദകാലഘട്ടത്തിലെ മുസോളിനിയെന്ന ഏകാധിപതിയുടെ ഭരണത്തിന്‍ കീഴിലുള്ള സിസിലി എന്ന ഒരു കുഞ്ഞ് ഇറ്റാലിയന്‍ നഗരത്തിലാണ് കഥ തുടങ്ങുന്നത് . മുസോളിനിയുടെ പ്രതാപകാലത്ത് ആരംഭിച്ച് ആ ഫാസിസ്റ്റ് ഭരണകൂടത്തിന്‍റെ തകര്‍ച്ചയിലാണ് സിനിമ അവസാനിക്കുന്നത് . ഈ ഒരു സിനിമയുടെ ഏറ്റവും വലിയ പ്രത്യേകത ഇതിന് പല വിധങ്ങളായ വ്യാഖ്യാനങ്ങള്‍ അഥവാ കാഴ്ചകള്‍ ലഭ്യമാണെന്നതാണ് . ഒരേ സമയം ഒരു കൗമാരക്കാരന്‍റെ എതിര്‍ലിംഗത്തോടുള്ള ആകര്‍ഷണത്തെയും കൗതുകത്തെയും സമര്‍ത്ഥമായി വിശകലനം ചെയ്യുന്ന ഒരു സൈക്കോളജിക്കല്‍ മൂവിയായും സൗന്ദര്യം ശാപമായ് മാറുന്ന ഒരു സ്ത്രീയുടെ അതിജീവനത്തിന്‍റെയും അവളെ ഒരു വസ്തുവായ് മാത്രം വിലയിരുത്തുന്ന സമൂഹത്തിന്‍റെയും സ്ത്രീപക്ഷവായനയും കാഴ്ചയും സാധ്യമാക്കുന്ന ഒന്നായ് ഈ സിനിമ മാറുന്നു . കൗമാരക്കാരനായ റെനോറ്റോയുടെ ജീവിതത്തിലെ മൂന്ന് പ്രധാന സംഭവങ്ങളിലൂടെയാണ് സിനിമ അതിന്‍റെ യാത്ര തുടങ്ങുന്നത് . ഇറ്റലി രണ്ടാം ലോക മഹായുദ്ധത്തില്‍ പ്രവേശിക്കുന്നതും , സ്വന്തമായൊരു സൈക്കിള്‍ ലഭിക്കുന്നതും മെലേന എന്ന എല്ലാവരും ആഗ്രഹിക്കുന്ന ആ പട്ടണത്തില്‍ വച്ചേറ്റവും സുന്ദരിയായ സ്ത്രീയെ ആദ്യമായ് കണ്ടതും അങ്ങനെ വിവിധങ്ങളായ മൂന്ന് പ്രധാനപ്പെട്ട സംഭവങ്ങള്‍ റെനോറ്റോയുടെയും കാഴ്ചക്കാരന്‍റെയും മനസിലേക്ക് ഒരേ സമയം കടന്നു വരുന്നു . മറ്റൊരു പ്രത്യേകത സിനിമയെ ആദ്യ അവസാനം വരെ നമ്മള്‍ കാണുന്നത് റെനോറ്റോയുടെ കണ്ണുകളിലൂടെയായിരിക്കും എന്നുള്ളതാണ് . ഒരു കൗമാരക്കാരന്‍റെ കണ്ണിലൂടെ ലോകത്തെയും സംഭവവികാസങ്ങളെയും നോക്കി കാണുന്നതില്‍ സിനിമാട്ടോഗ്രാഫറും സംവിധായകനും വിജയിച്ചിട്ടുണ്ടെന്ന് ഈ സിനിമ കണ്ടു കഴിയുമ്പോള്‍ നമുക്ക് ബോധ്യമാവും. ഒരുപാട് പറഞ്ഞ് ബോറാക്കുന്നില്ല കണ്ട് തന്നെയറിയുക ... **** **മലേന- ഫാസിസത്തിന്റെ ലൈംഗിക അധിനിവേശം** **Balachandran Chirammal** റീനാറ്റൊ എന്ന പന്ത്രണ്ട്കാരന്റെ ലൈംഗിക കാമനകളിലൂടെയും ഒളിച്ച് നോട്ടത്തിലൂടെയും ഫാസിസത്തിന്റെ സൈദ്ധാന്തികവും മനശ്ശാസ്ത്രപരവുമായ തലങ്ങളെ വിമർശനവിധേയമാക്കുന്ന മനോഹരമായ ഒരു ഇറ്റാലിയൻ സിനിമയാണ് “മലേന”. വിൽഹെം റീഗിന്റെ പ്രശസ്തമായ പുസ്തകം “ഫാസിസത്തിന്റെ ആൾക്കൂട്ട മനശ്ശാസ്ത്രം” ഈ ചിത്രത്തോടൊപ്പം കൂട്ടിവായിക്കാവുന്നതാണ്.ഗുസാപ്പെ തൊർനത്തോരെ (Giuseppe Tornatore) സംവിധാനം ചെയ്ത ഈ ചിത്രം ഒരു കോമെഡി സിനിമയായാണ് സംവിധായകൻ അവതരിപ്പിച്ചത് എങ്കിലും ചിത്രം നമ്മെ വല്ലാതെ വേദനിപ്പിക്കും.ചിത്രത്തിലെ നായകൻ റീനാറ്റോ എന്ന പയ്യനാണ്. സിനിമ തുടങ്ങുന്നത് റീനാറ്റോയുടെ ജീവിതത്തിൽ പ്രധാനപ്പെട്ട മൂന്ന് സംഭവങ്ങൾ നടക്കുന്നത് സൂചിപ്പിച്ച് കൊണ്ടാണ്. ഒന്ന്: റീനാറ്റോക്ക് അവന്റെ അച്ഛൻ ഒരു സൈക്കിൾ വാങ്ങിക്കൊടുക്കുന്നു. രണ്ട്: അവൻ മെലാനോ എന്ന മാദകത്തിടമ്പിനെ കണ്ടെത്തുന്നു. ഒരു പട്ടാളക്കാരന്റെ ഭാര്യയാണ് ആ മാദകത്തിടമ്പ്. മൂന്ന്: ഇറ്റലി ബ്രിട്ടനോട് യുദ്ധം പ്രഖ്യാപിക്കുകയും അതിന്റെ ഭാഗമായി അന്ന് വൈകുന്നേരം മുസ്സോളിനി രാജ്യത്തെ ജനങ്ങളെ അഭിസംബോധന ചെയ്യുകയും ചെയ്യുന്നു. ഈ പ്രസംഗം നിർബന്ധമായും രാജ്യത്തെ എല്ലാ പൌരന്മാരും കേട്ടിരിക്കണം എന്ന പട്ടാളത്തിന്റെ നിർദേശം രാജ്യം മുഴുവൻ ഉച്ചഭാഷിണി വെച്ച് അറിയിക്കുകയും ചെയ്യുന്നു. ഈ തുടക്കത്തിലൂടെ ഫാസിസവും സിനിമയും തമ്മിലുള്ള അഭേദ്യമായ ബന്ധമാണ് സംവിധായകൻ സൂചിപ്പിക്കുന്നത്.ഫാസിസവും ലൈംഗികതയും തമ്മിലുള്ള ബന്ധം ലോകത്തെങ്ങും വ്യാപകമായി ചർച്ച ചെയ്യപ്പെട്ടതാണ്. ഡോഗ്മെർ ഹെർസോഗിന്റെ പുസ്തകം “സെക്സ്വാലിറ്റി ആന്റ് ജർമൻ ഫാസിസം” പസ്സോളിനിയുടെ സിനിമ “ സാലോ: 120 ഡെയ്സ് ഓഫ് സൊഡോം” മുതലായവ ഈ വിഷയമാണ് ചർച്ച ചെയ്യുന്നത്.മനുഷ്യന്റെ ലൈംഗിക ജീവിതത്തിന് മറ്റ് ജീവികളുടെ ലൈംഗിക ജീവിതവുമായി വലിയ വ്യത്യാസമുണ്ട്. 1.പ്രജനനത്തിനല്ലാതെ ലൈംഗിക ബന്ധത്തിലേർപ്പെടുന്ന ഏക ജീവിയാണ് മനുഷ്യൻ. അതു കൊണ്ട് തന്നെ മറ്റ് ജീവികളെപ്പോലെ സ്ഥിരമായ ഒരു പ്രജനന സൈക്കിൾ മനുഷ്യനില്ല. മറ്റ് ജീവികൾക്ക് ഉണ്ട് താനും. ഉദാഹരണത്തിന് പട്ടികൾക്ക് കന്നി മാസം അങ്ങിനെ. മനുഷ്യന് സെക്സ് ഒരു വിനോദോപാധി കൂടിയാണ്. അത് കൊണ്ട് തന്നെ ലോകത്ത് ഒരു ലൈംഗിക വിപണി നിലവിലുണ്ട്. 2.സഹജീവികളുടെ ലൈംഗിക വേഴ്ച കണ്ട് അതിൽ നിന്നും ലൈംഗിക അനുഭൂതി നേടുന്ന ഒരേ ഒരു ജീവിയാണ് മനുഷ്യൻ. അത് കൊണ്ടാണ് നമുക്ക് ഒരു പോൺ വ്യവസായമുള്ളത്. ലൈംഗിക വീഡിയോകൾ ആണ് ഇവിടുത്തെ പ്രധാന ചരക്ക്. 3\. ഇണയുടെ സമ്മതമില്ലാതെ ലൈംഗിക ജീവിതത്തിലേർപ്പെടുന്ന ജീവി കൂടിയാണ് മനുഷ്യൻ. മറ്റ് ജീവികളിൽ പെൺവർഗത്തിന്റെ അനുവാദമില്ലാതെയുള്ള ലൈംഗിക വേഴ്ച മിക്കവാറും അസാധ്യമാണ്. ബലാത്സംഗം മനുഷ്യർക്ക് മാത്രമുള്ളതാണ്. ഇത് മനുഷ്യനിലെ ചൂഷണത്തിന്റെയും അധികാരവ്യവസ്ഥയുടെയും സൂചകമാണ്. [![](https://cdn.boolokam.com/articles/2023/07/WWEE-1024x640.jpg)](https://cdn.boolokam.com/articles/2023/07/WWEE.jpg)ഇതൊക്കെ മനുഷ്യന്റെ സർഗാൽമകതയുടെ ഉൽപ്പന്നങ്ങളാണ്. സ്വപ്നങ്ങൾ കാണാനും സൃഷ്ടിക്കാനും പുനസൃഷ്ടിക്കാനും ഒക്കെയുള്ള മനുഷ്യന്റെ അസാദ്ധ്യമായ് ശേഷിയിൽ നിന്നാണ് പ്രജനനത്തിന് പ്രകൃതി നൽകിയ മഹത്തായ കഴിവിനെപ്പോലും സർഗാല്മകമായി ഉപയോഗിക്കാൻ മനുഷ്യന് സാധ്യമായത്. അത് കൊണ്ട് തന്നെയാണ് ലൈംഗികവേഴ്ചയുടെ മേൽ നിയന്ത്രണങ്ങൾ കൊണ്ട് വരാൻ ആധുനിക സമൂഹം എപ്പോഴും ശ്രമിക്കുന്നത്. ലൈംഗികസ്വാതന്ത്ര്യത്തിന് മേൽ നടത്തുന്ന ഇത്തരം ഇടപെടലുകൾ മനുഷ്യന്റെ സർഗാൽമക പ്രക്രിയയെ മാത്രമല്ല അവന്റെ സ്വാതന്ത്ര്യത്തിന് മേൽ കൂടിയുള്ള അധിനിവേശമാണ്. ബലാത്സംഗം പുരുഷൻ സ്ത്രീയുടെ മേൽ നടത്തുന്ന അധിനിവേശമാണ്. ഇവിടെ റീനാറ്റോക്ക് ആദ്യം കിട്ടുന്ന സമ്മാനം സൈക്കിൾ സ്വാതന്ത്ര്യത്തിന്റെയും വളർച്ചയുടെയും ചിഹ്നമാണ്. റീനാറ്റൊ പ്രായപൂർത്തിയായി എന്നാണ് സംവിധയകന്റെ സൂചന. അതേപോലെ തന്നെ അവന്റെ സഞ്ചാര സ്വാതന്ത്ര്യത്തിന് ഇനി മുതൽ പരിധി ആകാശം മാത്രമാണ്. ഈ സ്വാതന്ത്ര്യത്തിന്റെ പുറത്തേറിയാണ് പിന്നീട് അവന്റെ യാത്ര. ഈ പക്വതയുടെ ഉപോൽപ്പന്നമായാണ് ഒരു പൂർണ്ണവളർച്ചയെത്തിയ സ്ത്രീയോട് അവന് തോന്നുന്ന ലൈംഗിക അഭിനിവേശവും. പക്ഷെ ഈ സൈക്കിൾ ഇറ്റലിയുടെ സ്വന്തമായിരുന്നില്ല. അതിന്റെ ഫ്രെയിം ബ്രിട്ടനിൽ നിന്ന് കൊണ്ട് വന്നതും ചെയിൻ സിസിലിയിൽ നിന്ന് കൊണ്ട് വന്നതും മറ്റ് ഭാഗങ്ങൾ വേറെ പല രാജ്യങ്ങളിൽ നിന്നും കൊണ്ട് വന്നതുമാണെന്ന് വില്പനക്കാരൻ പറയുന്നുണ്ട്. ഫാസിസത്തിനെതിരായി വളർന്ന് വരുന്ന ജനാധിപത്യത്തിന്റെ വേരുകൾ ബ്രിട്ടനിലും സിസിലിയിലും മറ്റനേകം രാജ്യങ്ങളും ഉല്പാദിപ്പിക്കുന്നതാണ് എന്നും ഇറ്റലിയിൽ മാത്രമല്ല അതിനു വേരുകൾ എന്നും ഇവിടെ സംവിധായകൻ സൂചിപ്പിക്കുന്നു. പിന്നീട് നമ്മൾ റീനാറ്റോയുടെ കണ്ണിലൂടെ ലോകത്തെ പ്രത്യേകിച്ച് ഫാസിസത്തെ കാണുകയാണ്. റീനാറ്റോ ആണെങ്കിൽ സദാസമയം മലേനയുടെ പിന്നിൽ ചുറ്റിക്കറങ്ങുകയാണ് താനും. അത് വഴി മലേനയുടെ ജീവിതത്തിൽ നടക്കുന്ന ഓരോ സംഭവങ്ങൾക്കും റീനാറ്റൊ ദൃക്സാക്ഷിയാകുന്നു. സൈക്കിളുമായി റീനാറ്റോ യത്രയാകുന്നത് മുസ്സോളിനിയുടെ പ്രസംഗം ആവേശപൂർവം ആസ്വദിക്കുന്ന ജനക്കൂട്ടതിനരികിലൂടെയാണു, അതിൽ ഒട്ടും ശ്രദ്ധ കൊടുക്കാതെ. അവന് വേണ്ടത് യുദ്ധമല്ല സ്വാതന്ത്ര്യമാണ്. അതോടൊപ്പം അവൻ മുതിർന്ന കുട്ടികളുടെ ഗാങ്ങിൽ ചേരുന്നു. അടിച്ചമർത്തപ്പെട്ട ലൈംഗികതയുടെ അടിമകളാണ് ചിത്രത്തിൽ കാണുന്ന ഓരോ പുരുഷനും. മെലേനയാകട്ടെ അവരുടെ ലൈംഗിക ഭാവനകളുടെ പ്രതീകമാണ്. പൂർത്തിയാക്കാൻ പറ്റാത്ത ലൈംഗിക അനുഭൂതിയുടെ പൂർത്തീകരണം തേടി ഓരോ പുരുഷനും മെലേനയുടെ പിന്നാലെ അവരുടെ കണ്ണുകൾ പായിക്കുന്നു, അവരുടെ ഭാര്യമാർ കാണാതെ. അത് കൊണ്ട് തന്നെ അവളുടെ ഭർത്താവ് മരിച്ചു എന്ന വാർത്ത ( അത് ശരിയായിരുന്നില്ല എന്ന് പിന്നീട് നമുക്ക് മനസിലാകും) സഹർഷം സ്വാഗതം ചെയ്യുകയാണ് അവർ. അവരെ സംബന്ധിച്ചിടത്തോളം അവരുടെ അസ്വാതന്ത്ര്യത്തിന്റെ മതിലുകളാണ് ആ മരണം തകർത്തത്. അതോടെ കാമുകന്മാർ രംഗത്തിറങ്ങി. ഈ സ്വതന്ത്ര്യത്തിന് മേൽ പക്ഷെ അവരുടെ ഭാര്യമാർ അതിരുകൾ നിർണ്ണയിച്ചു. രാജ്യത്തിന്റെ മൊത്തം സദാചാര വ്യവസ്ഥ തകരാറിലാക്കുന്ന മലേനയെ അവർ കല്ലെറിയുന്നു. ഒടുവിൽ മലേനക്ക് നാട് വിടേണ്ടി വന്നു. മലേനയുടെ രഹസ്യ ആരാധകർ ഒന്നും മലേനയെ സംരക്ഷിക്കൻ മുന്നോട്ട് വന്നില്ല എന്ന് മാത്രമല്ല പൊതുവികാരത്തോടൊപ്പം അവർ ചേർന്നു. ഫാസിസത്തിന്റെ അഭിപ്രായ രൂപീകരണശേഷി എത്ര ഭയാനമാണ് എന്ന് ഈ രംഗം നമുക്ക് സൂചന തരുന്നു.പക്ഷെ കൊച്ചു റീനാറ്റോ മാത്രം അപ്പോഴും മലേനയെ പിന്തടർന്ന് കൊണ്ടിരുന്നു. ആ ഒളിനോട്ടം ഫാസിസത്തിന് മേൽ അവൻ നടത്തുന്ന ശസ്ത്രക്രിയയാണ്. അത് വിജയിക്കുകയും ചെയ്തു.സമകാലീന സമൂഹത്തിന് മേൽ സിനിമ പിന്നെയും കത്തികൾ വെക്കുന്നുണ്ട്. റീനാറ്റോയുടെ സ്വയംഭോഗത്തെ അവന്റെ കുടുംബം ഏറ്റവും വലിയ പാപമായാണ് കാണുന്നത്, അത് പോലെ മെലേനയുടെ അടിവസ്ത്രം അവന്റെ കയ്യിൽ നിന്ന് പിടികൂടുന്നതും. [![](https://cdn.boolokam.com/articles/2023/07/WFFFF.jpeg)](https://cdn.boolokam.com/articles/2023/07/WFFFF.jpeg)അപക്വമായ ജനാധിപത്യബോധമാണ് റീനാറ്റോയിലൂടെ നാം കാണുന്നത്. എല്ലാം നോക്കിനിൽക്കാനല്ലാതെ ഒന്നിലും ഇടപെടാനാവാത്ത ശൈശവദിശയിലുള്ള ജനാധിപത്യം പക്ഷെ സമയം വരുമ്പോൾ ഇരക്ക് രക്ഷാകവചം നൽകുന്നുണ്ട് അത്.ഒരു ഫാസിസ്റ്റ് സമൂഹത്തിലെ “ഹിപ്പോക്രസി”യാണ് ഈ ചിത്രത്തിൽ പലപ്പോഴും ചോദ്യം ചെയ്യപ്പെടുന്നത്. പുറത്ത് കാട്ടാൻ ഭയപ്പെടുന്ന രതി അടിച്ചമർത്തിയ സ്വാതന്ത്ര്യത്തിന്റെയും പ്രതീകമാണ്. അതോടൊപ്പം റീനാറ്റോയുടെ ആൽമഗതം വളർച്ചയെത്തിയിട്ടും അവനെ അംഗീകരിക്കാത്ത ഒരു സമൂഹത്തെ ചോദ്യം ചെയ്യുന്നുണ്ട്.ജനാധിപത്യത്തിലേക്ക് തിരിച്ച് വന്ന ഒരു സമൂഹത്തിന്റെ നേർചിത്രം തന്ന് സിനിമ അവസാനിക്കുന്നു.ലൂസിയാന വിൻസെൻസോണിയുടെ ഇതേ പേരിലുള്ള നോവലിനെ ആധാരമാക്കി വിൻസെൻസോണിയും ഗുസാപ്പെ തൊർനത്തോരെയും സംയുക്തമായി തിരക്കഥയെഴുതിയ ചിത്രമാണ് മലേന. ഫാസിസത്തെയും ലൈംഗികതയെയും ഇത്രയധികം ആഴത്തിൽ അപഗ്രഥനം ചെയ്ത മറ്റൊരു സിനിമയില്ല തന്നെ ***
