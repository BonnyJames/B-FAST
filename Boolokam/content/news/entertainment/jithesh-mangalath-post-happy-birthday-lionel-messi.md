---
author: Beaumaris
categories:
- Entertainment
comment_count: 0
date: 2023-06-24 05:01:37
draft: false
image: https://cdn.boolokam.com/articles/2023/06/qdqffff-1024x1024.webp
like_count: 59707
share_count: 6891
tags:
- argentina
- Featured
- Football
- happy birthday
- lionel messi
title: ലിയോ, നിന്നെ അറിയാൻ കഴിഞ്ഞ ചേതനയും, നിന്നെ എഴുതാൻ കഴിഞ്ഞ വരികളും എന്റെ ഭാഗ്യമാണ്..
  ജന്മദിനാശംസകൾ പ്രിയപ്പെട്ടവനേ...
view_count: 874093
---

**Jithesh Mangalath** ഞാൻ അതിശയത്തോടെ മാത്രം എപ്പോഴുമോർക്കുന്ന ഒരു കാര്യമുണ്ട്. ഏറ്റവും ദരിദ്രവും, നിറമറ്റതുമായ ജീവിതസന്ദർഭങ്ങളെ അങ്ങേയറ്റം പോസിറ്റീവായി മറികടക്കാൻ സഹായിച്ചവർ മിക്കവരും ഞാൻ ജീവിതത്തിൽ ഒരിക്കൽ പോലും നേരിട്ടു കണ്ടിട്ടില്ലാത്തവരാണ്. ഒരിടത്ത് അവർ മോഹൻലാലെന്നും, മറ്റു ചിലയിടത്ത് വിദ്യാസാഗറെന്നും, വേറെ ചിലയിടത്ത് സച്ചിൻ ടെൻഡുൽക്കറെന്നും, ചിലയിടത്ത് റോജർ ഫെഡററെന്നും അവരെ ഞാൻ ടേം ചെയ്തു. ഇനിയും ചിലയിടങ്ങളിൽ അത് ലിയോ മെസ്സി ആയിരുന്നു. വിരസവും, വൈകാരികമായി ഋണപൂർണ്ണവുമായ ദിനങ്ങളിൽ ഞാനയാളെ എന്റെയോർമ്മയുടെ ഏറ്റവും വിശുദ്ധമായ പുൽത്തകിടിയിൽ സ്വതന്ത്രനായി അഴിച്ചു വിടും. ആരവങ്ങൾക്കും, ആർപ്പുവിളികൾക്കുമിടയിൽ അയാൾ ബൂട്ട് കെട്ടും. അന്നേരം തങ്ങളുടെ ഏറ്റവും പ്രിയപ്പെട്ട പുത്രനെ കാണാൻ മാലാഖമാർ മേഘത്തേരിറങ്ങി വരും. അഭിമാനത്താലും, പ്രണയത്താലും, ആനന്ദത്താലും കുതിർന്ന നെഞ്ചുമായി ഞാനാ ഇടങ്കാൽ ചലനങ്ങളെ പിന്തുടരും. അപ്പോഴയാൾ വലതു വിങ്ങിലൂടെ ഒരു സിഗ് സാഗ് മൂവ്മെന്റിന് തുടക്കമിടും. ഞാൻ മനസ്സിന്റെ അനന്തമാം വിധം സാധ്യതകളുള്ള പെർമ്യൂട്ടേഷനുകളിൽ അയാളുടെ ചലനങ്ങളെ പ്രവചിക്കാൻ ശ്രമിക്കും. എല്ലാറ്റിനെയും പരിഹസിച്ചുകൊണ്ട് അയാൾ അതുവരെയും കാണിച്ചിട്ടില്ലാത്ത പുതിയൊരു ട്രിക്ക് മാജിക്കവസാനിക്കാത്ത തന്റെ കാലുകളിൽ നിന്ന് പുറത്തെടുക്കും. "എന്റെ ലിയോ, എന്റെ ലിയോ" എന്ന് സ്നേഹം കലർന്ന അഭിമാനത്താൽ തുടിക്കുന്ന ഇടംനെഞ്ചു തൊട്ട് ഞാനുമയാൾക്കൊപ്പം അനശ്വരതയെ പ്രാപിക്കും. [](https://cdn.boolokam.com/articles/2023/06/caaaa-3.jpg)എത്രയെത്ര മഹാരഥന്മാരുടെ ഫുട്ബോൾ കണ്ടിട്ടുണ്ട്?! പക്ഷേ കളി, കളിക്കാരനെ തൊടുന്ന കാഴ്ച്ച കളി കളിക്കാരനു മുന്നിൽ കാതരമായി കീഴടങ്ങുന്ന കാഴ്ച്ച ഞാൻ മറ്റൊരാളിലും കണ്ടിട്ടില്ല. വേഗതയും, കൃത്യതയും മുഖമുദ്രയായി മാറിക്കൊണ്ടിരുന്ന ഒരു ഗെയിം ട്രാൻസിഷണൽ ഫേസിൽ ഫുട്ബോളിനെ അതിന്റെ പ്യൂറസ്റ്റ് ആർട്ടിസ്റ്റിക് നേച്ചറിൽ കൊത്തിവെക്കുന്നത് ലിയോ ആണ്; കായികവിനോദമെന്നതിലുപരി ഉദാത്തമായ കലാപ്രദർശനമെന്ന രീതിയിൽ അയാൾ കാഴ്ച്ച വെക്കുന്ന എണ്ണമറ്റ പീസ് ഓഫ് പ്ലേകളാണ്, ഭൗതികശാസ്ത്രത്തെ നിരന്തരമെന്നോണം വെല്ലുവിളിക്കുന്ന ശരീരചലനങ്ങളാണ്. മെസ്സി എന്നു പറയാനോ, എഴുതാനോ ഇഷ്ടമല്ല. ഉയിരിൽ ഒരു റിഥം പോലെ പടർന്നു കയറിയവനെ, സ്വന്തം വീട്ടിലുള്ള ഒരുവനെ എങ്ങിനെ അങ്ങനെ വിളിക്കും?! അയാളെനിക്ക് ലിയോ ആണ്. രണ്ടു വലകൾക്കിടയിൽ ഒഴുകിപ്പരന്നുകിടക്കുന്ന പച്ചപ്പുൽത്തകിടിയിൽ എന്റെ ശ്വാസതാളങ്ങളെ നിയന്ത്രിച്ചു നിർത്തുന്ന, ഉന്മാദവേഗങ്ങളെ കഥാർസിസിലേക്കെത്തിക്കുന്ന, എന്റെ മാത്രകളെ ആ ഇടം കാലിൽ കൊരുത്തിടുന്ന വല്ലാത്തൊരു പ്രണയമാണയാളെനിക്ക്. അയാളെ കണ്ടു തുടങ്ങിയതിൽപ്പിന്നെ തുകൽപ്പന്തിന്റെ ഒരു മേളപ്പെരുക്കത്തിലും മറ്റൊരു കൊമ്പൻ എനിക്കു മുമ്പിൽ വന്നിട്ടില്ല. അസുര താളത്തിലും, ദേവതാളത്തിലും ഇരുപത്തൊന്നു പേർ കൊട്ടിക്കയറുമ്പോൾ തലയാട്ടി, മന്ദഗാമിയായ ഒരു കരിവീരനെപ്പോൽ അയാൾ അവർക്കിടയിൽ പ്രൗഢിയോടെ നിന്നു. തെയ്യവും തോറ്റവും പടർന്നു കയറിയ അർധരാത്രികളിൽ അയാളൊരു തീച്ചാമുണ്ഡിയായി വിംഗുകളിലൂടെ മിന്നൽപ്പിണരായി. മേളപ്പദം അവസാന കാലത്തിലെത്തെ അയാളുടെ കാലുകളാൽ മയക്കപ്പെട്ട ഒരു പന്ത് വലക്കണ്ണികളുടെ മൃദുലതയിൽ ചുംബനവർഷങ്ങളെയ്തു. ആ പ്രണയമഴയിൽ എന്റെ ഹർഷങ്ങൾ പൂത്തുലഞ്ഞു. [![](https://cdn.boolokam.com/articles/2023/06/qdqffff-1024x1024.webp)](https://cdn.boolokam.com/articles/2023/06/qdqffff.webp)കഴിഞ്ഞ പത്തു പതിമൂന്നു വർഷങ്ങളിൽ അയാളില്ലാതെ എന്നിലീ ഗെയിം അടയാളപ്പെട്ടിട്ടില്ല. ഓരോ ഓർമ്മ ഞരമ്പിലും ഉന്മാദത്തിന്റെ ലഹരി നിറച്ചു കൊണ്ട് ഒരു പച്ചിലപ്പടർപ്പിന്റെ ആദിമഗന്ധവുമായി അയാളുണ്ട്. വെള്ളയിലും, ആകാശനീലയിലും അയാളൊരു മാലാഖയായി എന്റെ നശ്വര ദുഃഖങ്ങൾക്കു മുകളിലൂടെ അലിവിന്റെ മാന്ത്രികവടി പായിച്ചു. വലതു വിംഗിലെ കുതറിയോടലുകളിൽ അയാളെന്നെ വില്ലീസു വണ്ടിയിലേറ്റി. വളഞ്ഞുപുളഞ്ഞ് ക്രോസ്ബാറിനെ തൊട്ടുരുമ്മി വലയിലേക്കു കയറുന്ന ഫ്രീ കിക്കുകളാൽ അയാളെന്നെ സ്വർഗ്ഗവാതിൽപ്പടി കടത്തി. അയാൾ കണ്ണു നിറച്ചപ്പോഴൊക്കെ എന്റെ ഹൃദയമുരുകി. അയാൾ ചിരിച്ചപ്പോഴൊക്കെ ഒരു നക്ഷത്രക്കാടൊന്നാകെ എന്റെ കണ്ണുകളിൽ വിത്തു നട്ടു. അയാൾ രണ്ടു കൈകളും ആകാശത്തേക്ക് ഉയർത്തിയപ്പോഴൊക്കെ ഒരു മഴവില്ല് ആ വിരൽത്തുമ്പുകളിലേക്കിറങ്ങി വരുന്നതും ലോകം മുഴുവൻ അതുവരെയുമില്ലാത്ത ഭംഗിയാൽ പ്രകാശിക്കുന്നതും ഞാൻ കണ്ടു. പച്ചനിറത്തിൽ നിറഞ്ഞു നിൽക്കുന്ന ആ അരീനയിൽ, അയാളാണ് നിലാവ്; അയാൾ തന്നെ അഗ്നിയും.. അയാളാണ് ജീവിതം; അയാൾ തന്നെ മരണവും.. അയാളാണ് പ്രണയം; അയാൾ തന്നെയാണ് നിരാസവും.. അയാളാണ് ഈ ഗെയിം ജന്മം കൊടുത്ത എന്നത്തേയും, എക്കാലത്തേയും ഏറ്റവും മികച്ചവനും.. ലിയോ, നിന്നെ അറിയാൻ കഴിഞ്ഞ ചേതനയും, നിന്നെ എഴുതാൻ കഴിഞ്ഞ വരികളും എന്റെ ഭാഗ്യമാണ്.. ഒരിക്കൽ കൂടി, അന്തമെഴാത്ത ഒരിക്കൽ കൂടി ജന്മദിനാശംസകൾ പ്രിയപ്പെട്ടവനേ.