---
author: Beaumaris
categories:
- Entertainment
comment_count: 0
date: 2022-10-28 05:18:08
draft: false
image: ''
like_count: 14638
share_count: 6831
tags:
- kamaladalam
- mohanlal
- sagarasangamam
title: സാഗരസംഗമവുമായി താരതമ്യങ്ങൾ വന്നിട്ടുണ്ടെങ്കിലും, ഇന്ന് രണ്ട് സിനിമകളും കാണുമ്പോൾ
  കമലദളത്തിന്റെ തട്ട് താണ് തന്നെയിരിക്കും
view_count: 411138
---

**ഇന്നും മായാത്ത "കമലദളം".** **Aneesh Nirmalan** മുപ്പത് കൊല്ലം കഴിഞ്ഞും, ഏഴാം വയസ്സിൽ തീയേറ്ററിൽ കണ്ട അതേ ആവേശത്തോടെ ആ സിനിമ വീണ്ടും കാണാൻ കഴിയുന്നു എന്ന്‌ പറയുമ്പോൾ അത് ആ സിനിമയുടെ വിജയമാണ്. മോഹൻലാൽ എന്ന നടന്റെ അഭിനയസപര്യയിൽ ആദ്യത്തെ പത്ത് സിനിമകളിൽ എടുക്കുമ്പോൾ അതിൽ കമലദളം ഉണ്ടായിരിക്കും. കേരള കലാമന്ദിരത്തിലെ രാഷ്ട്രീയവും, നന്ദഗോപൻ എന്ന ഭാര്യ നഷ്ടപ്പെട്ട ദുഃഖത്തിൽ മദ്യത്തിന്റെയും, കഞ്ചാവിന്റെയും ലഹരിയിൽ നടക്കുന്ന ഡാൻസ് മാസ്റ്ററുടെ കഥാപാത്രവും ലോഹിതദാസിന്റെ രചനയിൽ ഭദ്രമായിരുന്നു. രവീന്ദ്രൻ മാസ്റ്ററുടെ മനോഹരമായ ഗാനങ്ങൾ ഇന്നും കമലദളത്തിന്റെ മാറ്റ് കൂട്ടുന്നു. മുരളി, നെടുമുടി വേണു, ഒടുവിൽ ഉണ്ണികൃഷ്ണൻ, വിനീത്, മോനിഷ പാർവതി തുടങ്ങി ഒരുപാട് പ്രതിഭകളുടെ മനോഹരമായ അഭിനയവും ഈ സിനിമയുടെ മുഖമുദ്രയാണ്. മോനിഷ എന്ന നടിയുടെ മുപ്പതാം ചരമവാർഷികം കൂടിയായ ഈ വർഷത്തിൽ ഈ സിനിമ കാണുമ്പോൾ അത് ഓരോ മലയാളിക്കും ഒരു നൊമ്പരം തന്നെയായിരിക്കും. https://youtu.be/xA2qFihFbR0 സിനിമയിലെ എല്ലാ ഗാനങ്ങളും പ്രിയപ്പെട്ടതാണെങ്കിലും മാണ്ട് രാഗത്തിന്റെ ഭംഗി ഉൾക്കൊണ്ട "സായന്തനം ചന്ദ്രികാ ലോലമായ്.." തന്നെയാണ് വീണ്ടും വീണ്ടും കേൾക്കാൻ പ്രിയപ്പെട്ട ഗാനം. "എന്നുൾച്ചിരാതിൽനീ ദീപനാളമായ് പോരൂ.." എന്ന്‌ കൈതപ്രം എഴുതുമ്പോൾ നന്ദഗോപന്റെ സുമയോടുള്ള പ്രണയവും, അയാൾ അനുഭവിക്കുന്ന ഏകാന്തതയും നമ്മിലേക്കുമെത്തും.പക്ഷേ ഈ സിനിമയെ നൂറ്റിയൻപതിൽ അധികം ദിവസം ഓടിച്ചതിൽ ഇതിന്റെ ക്ലൈമാക്സിന്റെയും, https://youtu.be/zutJK6lmmoU "സുമുഹൂർത്തമായ്...സ്വസ്തി.." എന്ന രാഗമാലികയുടെയും, മോഹൻലാൽ എന്ന നടന്റെ അഭിനയപാടവത്തിന്റെയും പങ്ക് വളരെ വലുതാണ്. പ്രത്യേകിച്ച്, ആ പാട്ടിന്റെ അവസാനമുള്ള മരണത്തിലേക്ക് എന്നറിഞ്ഞും, സ്വപ്നസാക്ഷാത്ക്കാരത്തിനായി പാടുന്ന ആ രംഗം. മറ്റൊരു നടനും ആ രംഗം അത്രയും ഭംഗിയാക്കാൻ കഴിയില്ല. That's what they call the vintage Mohanlal performance. "ത്രേതായുഗത്തിന്റെ കണ്ണുനീർമുത്തിനെ നെഞ്ചോട് ചേർത്തു പുണർന്നെടുക്കൂ... സുമുഹൂർത്തമായ്... സ്വസ്തി.. സ്വസ്തി.. സ്വസ്തി..." എന്ന ഭാഗം കഴിഞ്ഞുള്ള ആ രംഗം; തന്റെ പ്രാണപ്രിയയെ കണ്ട് അവളിലേക്ക് പോകാൻ തുടങ്ങുന്നതിന് മുൻപേ, പ്രിയപ്പെട്ട ശിഷ്യയുടെ മൂർദ്ധാവിൽ കൈ വെച്ച് അനുഗ്രഹിച്ച് മരണത്തിലേക്ക് പോകുന്ന ക്ലൈമാക്സ്‌; മോഹൻലാൽ - സിബി മലയിൽ - ലോഹിതദാസ് എന്ന പ്രതിഭകളെ നമ്മൾ കൈക്കൂപ്പി പോകും. ഇറങ്ങിയ സമയത്ത് സാഗരസംഗമവുമായി താരതമ്യങ്ങൾ വന്നിട്ടുണ്ടെങ്കിലും, ഇന്ന് രണ്ട് സിനിമകളും കാണുമ്പോൾ കമലദളത്തിന്റെ തട്ട് താണ് തന്നെയിരിക്കും.അതിന്റെ പ്രധാനകാരണം ഡ്രാമയും, കലയും ഇത്രയും സമന്വയിപ്പിച്ച് ഒരു തരി അങ്ങോട്ടും ഇങ്ങോട്ടും മാറാതെ കുറുക്കിയെഴുതിയ ലോഹിതദാസിന്റെ തിരക്കഥയും, അതിനെ ആവാഹിച്ച മോഹൻലാലിന്റെ അഭിനയ പാടവവും തന്നെയാണ്. ട്രിവിയ: ഈയിടെ ഡബ്ബിങ്ങിന് സംസ്ഥാന അവാർഡ് ലഭിച്ച വിനീതിന് ഈ സിനിമയിൽ ഡബ്ബ് ചെയ്തത് ഡബ്ബിങ്ങിന് സംസ്ഥാന അവാർഡ് ലഭിച്ചിട്ടുള്ള കൃഷ്ണചന്ദ്രൻ ആണെന്നത് മറ്റൊരു കൗതുകമാണ്.