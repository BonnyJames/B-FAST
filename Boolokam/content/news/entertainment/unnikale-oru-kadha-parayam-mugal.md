---
author: Beaumaris
categories:
- Entertainment
comment_count: 0
date: 2022-07-03 15:56:37
draft: false
image: ''
like_count: 161351
share_count: 46113
tags:
- strike
- unnikale oru kadhaparayam
title: കേരളത്തിൽ ടിക്കറ്റ് ചാർജ് വർദ്ധിപ്പിച്ചതിന് തിയേറ്ററിന് മുന്നിൽ സമരം നടന്നതായി
  കേട്ടിട്ടുണ്ടോ ?
view_count: 2148221
---

**Safeer Ahamed** ടിക്കറ്റ് ചാർജ് വർദ്ധിപ്പിച്ചതിന് തിയേറ്ററിന് മുന്നിൽ സമരം നടന്നതായി കേട്ടിട്ടുണ്ടോ ? കണ്ടിട്ടുണ്ടോ ? തിയേറ്ററിൽ സിനിമ കാണാൻ പോകുന്നവരെ,കണ്ട് ഇറങ്ങുന്നവരെ 'കരിങ്കാലി' എന്ന് വിളിക്കുന്നത് കേട്ടിട്ടുണ്ടോ ? കണ്ടിട്ടുണ്ടോ ? എന്നാൽ അത്തരം കൗതുകകരമായ ഒരു സമരം 1987 ജൂലൈ മാസം കൊടുങ്ങല്ലൂരിലെ മുഗൾ തിയേറ്റർ പരിസരത്ത് നടന്നിരുന്നു. മോഹൻലാൽ-കമൽ കൂട്ടുക്കെട്ടിൻ്റെ 'ഉണ്ണികളേ ഒരു കഥ പറയാം' റിലീസായ സമയത്ത്. ഉണ്ണികളെ ഒരു കഥ പറയാം റിലീസ് ആയ ദിവസം മുതൽ മുഗൾ തിയേറ്ററിലെ ടിക്കറ്റ് ചാർജ് ഒരു രൂപയോളം വർദ്ധിപ്പിച്ചു. അതിൽ പ്രതിഷേധിച്ച് ഇടതുപക്ഷ യുവജന സംഘടനകളുടെ നേതൃത്വത്തിൽ പ്രേക്ഷകർ തിയേറ്ററിൻ്റെ മുന്നിൽ പന്തൽ കെട്ടി സമരം തുടങ്ങി. ടിക്കറ്റ് വർദ്ധനവിൻ്റെ കാര്യം ഒക്കെ സൂചിപ്പിച്ച് തിയേറ്ററിൽ നേരത്തെ തന്നെ പോസ്റ്റർ വന്നത് കൊണ്ടായിരിക്കാം സിനിമ റിലീസായ ദിവസം തന്നെ സമരക്കാരുടെ പന്തൽ ഉയർന്നത്. സമരക്കാരുടെ പ്രതിഷേധത്തെ അവഗണിച്ച് സിനിമ കാണാൻ തിയേറ്റർ കോമ്പൗണ്ടിലേക്ക് കയറുന്നവരെയും സിനിമ കഴിഞ്ഞ് പുറത്തിറങ്ങുന്നവരെയും സമരക്കാർ സ്നേഹപൂർവ്വം ഉറക്കെ വിളിച്ചിരുന്നത് 'കരിങ്കാലികളെ' എന്നായിരുന്നു..ഞാനും ഇക്കയും ഒക്കെ ആ കരിങ്കാലി വിളി കേട്ടാണ് ജൂലൈ നാലിന് മോണിങ്ങ് ഷോ സിനിമ കാണാൻ കയറിയതും സിനിമ കഴിഞ്ഞ് ഇറങ്ങിയതും..അവസാനം സമരക്കാരുടെ പ്രതിഷേധം വിജയം കണ്ടു,വർദ്ധിപ്പിച്ച ടിക്കറ്റ് ചാർജിൽ തിയേറ്റർ മാനേജ്മെൻ്റ് ഇളവ് വരുത്തി. ജൂലൈ മൂന്ന്, ഉണ്ണികളെ ഒരു കഥ പറയാം എന്ന മനോഹര സിനിമയ്ക്കും അന്നത്തെ ആ സമരത്തിനും ഇന്നേയ്ക്ക് മുപ്പത്തിയഞ്ച് വയസ് !!