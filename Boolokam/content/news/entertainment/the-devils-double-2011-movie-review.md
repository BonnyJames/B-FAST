---
author: Beaumaris
categories:
- Entertainment
comment_count: 0
date: 2023-05-22 08:17:44
draft: false
image: ''
like_count: 31424
share_count: 10164
tags:
- movie
- THE DEVIL'S DOUBLE (2011)
title: അഭിനേതാക്കൾക്ക് ചെയ്യാൻ പ്രയാസമുള്ള സീനുകൾ ബോഡി ഡബിളിനെ വച്ച് ചെയ്യാറുണ്ട്.,
  എന്നാൽ ജീവിതത്തിൽ ഇതുപോലെ ഡബിളിനെ വയ്ക്കുന്ന ഏർപ്പാട് അറിയാമോ ?
view_count: 718397
---

**THE DEVIL'S DOUBLE (2011)** **Rameez Muhammed** സിനിമയിൽ സ്റ്റണ്ട് അടക്കം അഭിനേതാക്കൾക്ക് ചെയ്യാൻ പ്രയാസമുള്ള സീനുകൾ ബോഡി ഡബിളിനെ വച്ച് ചെയ്യാറുണ്ട്... എന്നാൽ ജീവിതത്തിൽ ഇതുപോലെ ഡബിളിനെ വയ്ക്കുന്ന ഏർപ്പാട് അറിയാമോ?... സ്വേച്ഛാധിപതികൾ ഉൾപ്പെടെ ജീവന് ഭീഷണിയുള്ളവർ പല പൊതുചടങ്ങുകളിലും തങ്ങളോട് രൂപസാദൃശ്യമുള്ള അപരന്മാരെ ഉപയോഗിക്കാറുണ്ടത്രേ... മുൻ ഇറാഖ് ഭരണാധികാരി സദ്ദാം ഹുസൈന്റെ മകൻ ഉദയ് ഹുസൈനും അത്തരത്തിൽ ഒരു ബോഡി ഡബിൾ ഉണ്ടായിരുന്നു: ലത്തീഫ് യഹിയ. കുലം മുടിപ്പിക്കാൻ പിറന്ന തലതെറിച്ച സന്തതി എന്നൊക്കെ പറയാറില്ലേ... ഉദയ് ഹുസൈനെ അങ്ങനെ വിശേഷിപ്പിച്ചാൽ കുറഞ്ഞുപോകും... സദ്ധാമിനു പോലും ഉദയിനെ പൂർണമായി മെരുക്കാൻ കഴിഞ്ഞിരുന്നില്ല... മദ്യവും മയക്കുമരുന്നും അയാളുടെ സന്തത സഹചാരികളായിരുന്നു... കണ്ണിലുടക്കിയ ഏത് പെണ്ണിനേയും കിടപ്പറയിലെത്തിക്കാൻ അയാൾ ഏതറ്റം വരെയും പോകുമായിരുന്നു... പിതാവിന്റെ അധികാരത്തിലും അയാൾ നന്നായി കൈകടത്തി... പോരാത്തതിന് വെട്ടൊന്ന് മുറി രണ്ട് എന്ന നിലയിലുള്ള ചൂടൻ സ്വഭാവം കൂടിയായപ്പോൾ ശത്രുക്കൾക്ക് യാതൊരു പഞ്ഞവുമില്ലായിരുന്നു... എന്തൊക്കെ പറഞ്ഞാലും സ്വന്തം ചോരയാണല്ലോ, അതിനാൽ ഉദയിന്റെ ജീവന് നേരെ കടുത്ത ഭീഷണി ഉയർന്നപ്പോൾ ബോഡി ഡബിളിനെ ഉപയോഗിക്കാൻ സദ്ദാം തീരുമാനിച്ചു. [](https://cdn.boolokam.com/articles/2023/05/qdqdff-1.jpg)തന്റെ ഡബിളിനെ കണ്ടെത്താൻ ഉദയ്ക്ക് വലിയ പ്രയാസമുണ്ടായിരുന്നില്ല... പട്ടാളക്കാരനും ഉദയിന്റെ മുൻ സ്കൂൾ സഹപാഠിയുമായ ലത്തീഫ് യഹിയക്ക് അയാളുമായി നല്ല രൂപസാദൃശ്യമുണ്ടായിരുന്നു... മുഖത്തും ശരീരത്തിലും ചെറിയ സർജറികളും ബോഡി ലാംഗ്വേജ് മാറ്റാനുള്ള പരിശീലനവും കഴിഞ്ഞപ്പോൾ ലത്തീഫ് പൂർണമായും ഉദയിന്റെ ഇരട്ടയായി മാറി... ഇതിനെയൊന്നും എതിർക്കാൻ ലത്തീഫിന് കഴിയുമായിരുന്നില്ല... കാരണം അനുസരിച്ചില്ലെങ്കിൽ കുടുംബത്തോടെ കത്തിച്ചു കളയുമെന്നായിരുന്നു ഉദയിന്റെ ഭീഷണി... യുദ്ധത്തിൽ ലത്തീഫ് മരണപ്പെട്ടുവെന്ന് അയാളുടെ കുടുംബത്തോട് പറയുകയും ചെയ്തു... സത്യത്തിൽ ലത്തീഫ് യഹിയക്ക് താൻ എന്നേ മരിച്ചുകഴിഞ്ഞുവെന്ന് തോന്നിക്കാണും... അപ്പോൾ അയാൾ ഉദയ് എന്ന ചെകുത്താന്റെ മുഖമണിഞ്ഞ കളിപ്പാവ മാത്രമായിരുന്നു. https://youtu.be/2-MsGEWFiYg ആദ്യമാദ്യം ഉദയ് ലത്തീഫിനോട് അടുപ്പത്തിൽ പെരുമാറി.. സ്വപ്നസമാനമായ തന്റെ അന്തപ്പുരത്തിലെ സുഖലോലുപതകൾ മൊത്തം പങ്കിട്ടു... പക്ഷേ കുറച്ച് കാലം കഴിഞ്ഞപ്പോൾ ഉദയ് കാട്ടിക്കൂട്ടിയ കൊടുംക്രൂരതകൾ ലത്തീഫിന് താങ്ങാവുന്നതിലും അപ്പുറമായി... അവർ തമ്മിൽ ഉരസലുകളുണ്ടായി... കലാപഭൂമികളിലും പ്രസംഗവേദികളിലുമെല്ലാം ബോഡി ഡബിളായി അപകടകരമായ സാഹചര്യങ്ങളെ അയാൾക്ക് നേരിടേണ്ടി വന്നു... ഒടുക്കം എല്ലാം മടുത്ത് ലത്തീഫ് ഒളിച്ചോടാൻ തീരുമാനിച്ചു. അയർലൻഡിൽ അഭയം പ്രാപിച്ച ലത്തീഫ് യഹിയ രചിച്ച The Devil's Double, I Was Saddam's Son എന്നീ ബുക്കുകളിലെ കഥകൾ കൂട്ടിച്ചേർത്താണ് ഈ സിനിമ നിർമിച്ചിരിക്കുന്നത്...ഒട്ടും ബോറടിയില്ലാതെ കണ്ടുതീർക്കാൻ കഴിയുന്ന കിടിലൻ അനുഭവം... ഉദയായും ലത്തീഫായും ഇരട്ടവേഷത്തിലെത്തുന്നത് ബ്രിട്ടീഷ് നടനായ Dominic Cooper ആണ്... ഭൂരിഭാഗവും ഒരേ സീനിൽ തന്നെ ഒരേ വേഷത്തിലും ലുക്കിലും പ്രത്യക്ഷപ്പെടുന്ന രണ്ടു വ്യക്തികളെ പ്രേക്ഷകർക്ക് വ്യക്തമായി ആര് ആരാണെന്ന് തിരിച്ചറിയുന്ന രീതിയിൽ കൂപ്പർ ഗംഭീരമായി അവതരിപ്പിച്ചിട്ടുണ്ട്.