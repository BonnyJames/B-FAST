---
author: Beaumaris
categories:
- Entertainment
comment_count: 0
date: 2022-08-07 13:10:36
draft: false
image: ''
like_count: 21962
share_count: 7924
tags:
- ACTOR
- Bobby Kottarakkara
- Saji Abhiramam
title: '"അന്ന് ഹോട്ടലില്‍ വച്ച് അവനു അസുഖം വന്നപ്പോള്‍ എന്താണെന്ന് മനസിലാകാതെ ചികിത്സ
  വൈകിയതാണ് മരണത്തിനു കാരണമായത്" - കുറിപ്പ്'
view_count: 530303
---

**Saji Abhiramam** 1991 ൽ ശ്രീനിവാസൻ - സത്യൻ അന്തിക്കാട് കൂട്ടുകെട്ടിൽ അന്ധമായ രാഷ്ട്രീയം കുടുംബ ബന്ധങ്ങളേയും സമൂഹത്തേയും എങ്ങനെ ദോഷകരമായി സ്വാധീനിക്കുന്നു എന്ന സന്ദേശം നൽകിയ രാഷ്ട്രീയ - കുടുംബ ആക്ഷേപഹാസ്യ ചിത്രമാണ് സന്ദേശം. "മനസ്സിലായില്ല... എന്തുകൊണ്ട് നമ്മൾ തോറ്റു എന്നുള്ളത് ലളിതമായിട്ടങ്ങ് പറഞ്ഞാലെന്താ .... ഈ പ്രതിക്രിയാ വാദകവും കൊളോണിയലിസവും എന്നൊക്കെ പറഞ്ഞ് കൺഫ്യൂഷനുണ്ടാക്കുന്നതെന്തിനാണ്? ..... കേരളക്കരയാകെ കൊച്ചു കുട്ടികൾ പോലും പറഞ്ഞു നടക്കുന്ന ഈ ഡയലോഗ് സന്ദേശം എന്ന ചിത്രത്തിൽ ബോബി കൊട്ടാരക്കര അവതരിപ്പിച്ച ഉത്തമൻ എന്ന കഥാപാത്രം പറയുന്നതാണ്. നിരവധി രാഷ്ട്രീയ പ്രവർത്തകർ ചോദിക്കാനാഗ്രഹിച്ച ഈ ചോദ്യം ശ്രീനിവാസൻ ബോബി കൊട്ടാരക്കരയിലൂടെയാണ് രാഷ്ട്രീയ താത്വികാചാര്യൻമാരോട് ചോദിച്ചത്. വലിയ സിനിമകളിലും ചെറിയ സിനിമകളിലും ചെറിയ കഥാപാത്രങ്ങൾ അവതരിപ്പിച്ച് ശ്രദ്ധ നേടിയ അബ്ദുൾ അസീസ് എന്ന ബോബി കൊട്ടാരക്കര. കൊല്ലം ജില്ലയിലെ കൊട്ടാരക്കര വീനസ്‌ തീയറ്ററിന് സമീപം തോപ്പിൽ കിഴക്കതിൽ അസ്റാഭവനിൽ പരീത് റാവുത്തരുടേയും ഹാജിറാബീബിയുടേയും മകനായി 1952 മാർച്ച് 11ന് ജനനം. വി. സാംബശിവനും കൊല്ലം ബാബുവും കഥാപ്രസംഗ വേദികളിൽ നിറഞ്ഞു നിന്ന കാലത്ത് കഥാപ്രസംഗ കലയിലേക്ക് പ്രവേശിച്ചു. കഥാപ്രസംഗത്തിൽ സജീവമായതോടേ അബ്ദുൾ അസീസ് എന്ന പേര് ബോബി കൊട്ടാരക്കര എന്നാക്കി. ബോബിയുടെ “ഉലക്ക” എന്ന ഹാസ്യ കഥാപ്രസംഗം ഏറെ പ്രസിദ്ധിയാർജ്ജിച്ചിരുന്നു. കഥാപ്രസംഗവേദിയിൽ നിന്ന് പിന്നീട് നാടക രംഗത്തേക്കും ചുവടു മാറി. കൊല്ലം കാളിദാസകലാ കേന്ദ്രം, ആലപ്പുഴ മലയാള കലാഭവന്‍, ആറ്റിങ്ങല്‍ ജനശക്തി, ആലുമ്മൂടന്റെ നാടക ഗ്രൂപ്പ് ബോബി സഹകരിക്കാത്ത നാടകസംഘങ്ങള്‍ കുറയും. 1975 ൽ തോപ്പിൽ ഭാസിയുടെ മുച്ചീട്ടുകളിക്കാരന്റെ മകൾ എന്ന ചിത്രത്തിലൂടെയാണ് ബോബി ചലച്ചിത്ര ലോകത്തേക്ക് വന്നത്. ഈയിടെ അന്തരിച്ച എ ബി രാജായിരുന്നു സംവിധാനം ചെയ്ത് പ്രേനസീറും ശ്രീവിദ്യയും നായികാ നായകന്മാരായി 1982 ൽ റിലീസായ ആക്രോശം എന്ന ചിത്രത്തിലൂടെ പ്രശസ്തനായെങ്കിലും ശേഷം മൂന്നു വർഷം ബോബിക്ക് മറ്റു സിനിമാ അവസരങ്ങൾ ലഭിച്ചില്ല. 1985 ൽ സിബി മലയിൽ സംവിധാനം ചെയ്ത “മുത്താരം കുന്ന് പി.ഓ.” എന്ന സിനിമയിലെ “രമണൻ” എന്ന കഥാപാത്രമാണ് ബോബിക്ക് വഴിത്തിരിവാകുന്നത്. ഇതിനെത്തുടർന്ന് ബോബി മലയാള സിനിമയിൽ സജീവസാന്നിദ്ധ്യമായി. ‘നാരദൻ കേരളത്തിലെ’ അപ്പുക്കുട്ടൻ, ‘അക്കരെ നിന്നൊരു മാരനി’ലെ ഗിരീഷ്, ‘നാടോടിക്കാറ്റി‘ലെ ബ്രോക്കർ, ‘വടക്കു നോക്കി യന്ത്ര‘ത്തിലെ സഹദേവൻ, ‘വരവേല്പി‘ലെ പപ്പൻ, ‘മഴവിൽക്കാവടി‘യിലെ മുരുകൻ എന്നിവയൊക്കെ ബോബി കൊട്ടാരക്കരയുടെ ശ്രദ്ധിക്കപ്പെട്ട കഥാപാത്രങ്ങളാണ്. കണ്ണെഴുതി പൊട്ടും തൊട്ട്, ഗോളാന്തരവാർത്തകൾ, കാഴ്ചക്കപ്പുറം, ചിത്രം എന്നിവ ചില ശ്രദ്ധേയമായ ചിത്രങ്ങളാണ്. ഇത് കൂടാതെ ചില ടെലിവിഷൻ സീരിയലുകളിലും അദ്ദേഹം അഭിനയിച്ചിട്ടുണ്ട്. സത്യൻ അന്തിക്കാട്, ശ്രീനിവാസൻ, പ്രിയദർശൻ, രാജസേനൻ എന്നിവരുടെ ഒട്ടുമിക്ക ചിത്രങ്ങളിലും സ്ഥിരം വേഷങ്ങളുണ്ടായിരുന്നു. 1975 മുതൽ 2000 വരെ ഏകദേശം അമ്പതോളം സിനിമകളിൽ അഭിനയിച്ചു. രാജീവ്കുമാർ 2000-ൽ സംവിധാനം ചെയ്ത ‘വക്കാലത്ത് നാരാ‍യണൻ കുട്ടി’ എന്ന ജയറാം അഭിനയിച്ച ചിത്രത്തിൽ നിയമപുസ്തകങ്ങള്‍ വിറ്റുനടക്കുന്ന ക്യാപ്റ്റന്‍ ബോബി എന്ന കഥാപാത്രമായഭിനയിച്ചു വരികയായിരുന്നു.ചിത്രീകരണ വേളയിൽ (ഡിസംബർ 3-ന്) 47 -ാം വയസിൽ അദ്ദേഹം മരണമടഞ്ഞത്. വൈകിട്ട് ചിത്രീകരണം കഴിഞ്ഞ് ഹോട്ടല്‍ മുറിയിലെത്തിയ അദ്ദേഹത്തിന് രാത്രി ഒന്നരയോടെ നെഞ്ചു വേദന അനുഭവപ്പെട്ടതിനെ തുടര്‍ന്ന് മെഡിക്കല്‍ കോളേജിലേക്ക് കൊണ്ടു പോകും വഴിയായിരുന്നു അന്ത്യം. അവസാനം പുറത്തു വന്ന ചിത്രം രാജസേനന്‍ സംവിധാനം ചെയ്ത ‘ഡാർ‍ലിംഗ് ഡാർലിംഗ്’ ആണ്. ബോബി അവിവാഹിതനായിരുന്നു മലയാളിയുടെ നിത്യ സംഭാഷണത്തില്‍ സ്ഥിരം "നമ്പരുകളായി' മാറിയ ഈ സംഭാഷണ ശകലങ്ങള്‍ക്കുടമ ഇന്നു നമ്മോടൊപ്പമില്ല. ഒരുപക്ഷേ, മലയാള സിനിമ തന്നെ ഈ നടനെ മറന്നു കഴിഞ്ഞു എന്നു വരാം. പക്ഷേ, ഇന്നും എന്നും താന്‍ അഭിനയിച്ച വേഷങ്ങളുടെ നിറവില്‍ ബോബി കൊട്ടാരക്കരയ്ക്ക് മരണമില്ല; അദ്ദേഹം പകര്‍ന്നു തന്ന തമാശകള്‍ക്കും. നെറ്റിപട്ടം പോലെയുള്ള കലാമൂല്യമുള്ള ചിത്രങ്ങളില്‍ ദു:ഖത്തിന്‍െറ സന്നിവേശവും സാധിപ്പിച്ച ബോബിക്ക് ജീവിതം സ്വന്തം സഹോദരങ്ങളായിരുന്നു.ചെറുതും വലുതുമായ ഒരുപാട് നല്ല കഥാപാത്രങ്ങളിലൂടെ കൈയ്യടി നേടിയ നടനാണ് ബോബി കൊട്ടാരക്കര. ചെയ്യുന്ന വേഷങ്ങളൊക്കെ വളരെ തന്മയത്വത്തോടെ അവതരിപ്പിച്ച ബോബി കൊട്ടാരക്കര ഇനിയും ചെയ്യാന്‍ ഒരുപാട് കഥാപാത്രങ്ങള്‍ ബാക്കി വെച്ചാണ് പ്രേക്ഷകരോട് വിടപറഞ്ഞത്, ബോബി കൊട്ടാരക്കരയുടെ മരണം ഇത്രയും നേരത്തെ സംഭവിച്ചതിന്റെ കാരണം വിശദീകരിക്കുകയാണ് അദ്ദേഹത്തിന്റെ നാട്ടുകാരനും പ്രശസ്ത സിനിമാ താരവുമായ സായ്കുമാര്‍. ‘സാമ്പത്തികം ആവശ്യമുള്ളപ്പോള്‍ രോഗാവസ്ഥയിലും ക്യാമറയെ അഭിമുഖീകരിച്ചെന്ന് വരും. ബോബി കൊട്ടാരക്കരയുടെ മരണം അങ്ങനെ സംഭവിച്ചതാണെന്നാണ് ഞാന്‍ വിശ്വസിക്കുന്നത്. ബോബിക്ക് ആസ്മ ഉണ്ട്. ഒരിക്കല്‍ ഞാന്‍ പറഞ്ഞതാണ്. ‘ബോബീ കൂടെ താമസിക്കുന്ന ആളോടെങ്കിലും രോഗവിവരവും അത്യാവശ്യം മരുന്നുകള്‍ എവിടെയാണ് വച്ചതെന്നും പറയണം’ എന്ന്. അവന്റെ മറുപടി ഇതായിരുന്നു. ‘സഹോദരിയുടെ ഓപ്പറേഷനൊക്കെ കഴിഞ്ഞു നില്‍ക്കുകയാണ്. പണത്തിനു വലിയ ആവശ്യമുണ്ട്. രോഗവിവരം ഇന്റസ്ട്രിയില്‍ പാട്ടായാല്‍ പിന്നേ ആരും വിളിച്ചേക്കില്ല’. അന്ന് ഹോട്ടലില്‍ വച്ച് അവനു അസുഖം വന്നപ്പോള്‍ എന്താണെന്ന് മനസിലാകാതെ ചികിത്സ വൈകിയതാണ് മരണത്തിനു കാരണമായത്’.