---
author: Beaumaris
categories:
- Entertainment
comment_count: 0
date: 2023-05-19 15:15:57
draft: false
image: ''
like_count: 54669
share_count: 14828
tags:
- english movie
- Jean De Florette (1986)
title: '"ഒരു മറവത്തൂർ കനവ് " എന്ന സിനിമ ഈ സിനിമയുടെ ചെറിയൊരു ചായകാച്ചൽ ആണ് എന്ന് നിസംശയം
  പറയാം'
view_count: 1105304
---

**Vineesh Cheenikkal** **Jean De Florette (1986)** ഇതുവരെയിറങ്ങിയ ലോകസിനിമയിൽ 60മത് സ്ഥാനത്ത് നിൽക്കുന്ന സിനിമ എന്ന രീതിയിൽ ആണ് ഈ സിനിമ കണ്ടു തുടങ്ങിയത്. ഇപ്പോൾ ഇതുവരെ കണ്ടിട്ടുള്ളതിൽ ഏറ്റവും മികച്ച 20 സിനിമകൾക്കുള്ളിൽ ആയി ഇതിന്റെ സ്ഥാനം. 'ജോൺ ' തന്റെ ഭാര്യയും കുട്ടിയുമായി നയന മനോഹരമായ ആ ഗ്രാമത്തിലേക്ക് വന്നത്, നിറയെ സ്വപ്നങ്ങളും പുത്തൻ ജീവിത പ്രതീക്ഷകളും കൊണ്ടായിരുന്നു.പ്രകൃതിയോട് ഇണങ്ങി നിന്ന് മണ്ണിൽ പണി ചെയ്ത് ജീവിതം കരുപിടിപ്പിക്കാൻ അവർ ശ്രമിച്ചു. എന്നാൽ തന്റെ അയൽക്കാരൻ്റെ കുടിലതയും സ്വാർത്ഥതയും ആർത്തിയുo കാരണം അയാളുടെ പറമ്പിലെ നീരുറവ അവൻ അവിടെ എത്തുന്നതിന് മുൻപേ തന്നെ അടച്ചു വച്ചിരുന്നു. കൊടിയ ദു:ഖത്തിലേക്ക് കൂപ്പുകുത്തുന്നതിനു മുൻപേ, ഉള്ളതെല്ലാം വിറ്റുപെറുക്കി ഒരുകിണർ കുഴിക്കാൻ അയാൾ തീരുമാനിക്കുന്നു . ആ തീരുമാനം സ്വന്തം ജീവിതം തന്നെ നഷ്ടപ്പെടുത്തുന്നതിലേക്ക് അയാളെ കൊണ്ടെത്തിക്കുന്നു. [caption id="attachment_396140" align="aligncenter" width="924"][](https://cdn.boolokam.com/articles/2023/05/fwwwwe-1.jpg) "Daniel Auteuil, Yves Montand, Gérard Depardieu; affiche du film."[/caption] പറഞ്ഞു വരുന്നത്...., 1986 ൽ പുറത്തിറങ്ങിയ, അതിമനോഹരമായ, ചലച്ചിത്രകാവ്യം എന്ന് തന്നെ വിശേഷിപ്പിക്കാവുന്ന ഒരു ഫ്രഞ്ച് സിനിമയെ കുറിച്ചാണ്.ബാഫ്റ്റ പുരസ്കാരം ഉൾപ്പെടെ നിരവധി പുരസ്കാരങ്ങൾ നേടിയ ഈ ചിത്രo സംവിധാനം ചെയ്തിരിക്കുന്നത് 'ക്ലോഡ് ബെറി' ആണ്.കൂനനായ ജോണിനും കുടുംബത്തിനും പാരമ്പര്യ സ്വത്തായി കിട്ടിയ ഭുമിയിൽ താമസിക്കാൻ വരുമ്പോൾ, നാഗരിക ജീവിതത്തിൻ്റെ വീർപ്പുമുട്ടലുകളിൽ നിന്നും പ്രകൃതിയോട് ഇണങ്ങി ചേർന്ന് നിൽക്കാനുള്ള ആവേശമായിരുന്നു അയാളുടെ മനസ് മുഴുവൻ .മുയൽ വളർത്തലും പച്ചക്കറി കൃഷിയുമെല്ലാമായി മുന്നോട്ട് പോകുന്തോറും വെള്ളത്തിൻ്റെ ക്ഷാമം അതിരൂക്ഷമായി അവരെ വലയ്ക്കുന്നു. അവരെ സഹായിക്കാൻ എന്ന ഭാവേന പറ്റിക്കുടിയ അയൽക്കാരൻ "ഉഗോളിൻ", അവൻ്റെ അമ്മാവൻ്റെ സഹായത്താൽ എല്ലാ തരത്തിലും ആ കുടുംബത്തെ അധ:പതനത്തിലേക്ക് തള്ളിവിടുകയായിരുന്നു.പല കാരണങ്ങളാലും ഗ്രാമത്തിലെ ഭൂരിഭാഗം ആളുകളും ആ കുടുംബത്തിന് എതിരായി നില്ക്കുന്നു എന്നതാണ് അതിലും ഖേദകരം .സംഭവിക്കേണ്ടത് എന്താണോ, അത് തന്നെയാണ് പിന്നീട് സംഭവിക്കുന്നതും ! 'ഒന്ന് നശിച്ചാൽ മറ്റൊന്നിന് വളമാകുന്നു 'എന്ന ചൊല്ലിനെ അന്വർത്ഥമാക്കി കൊണ്ട് പടം അവസാനിക്കുന്നു. https://youtu.be/V44E_YanQsg ഈ ചിത്രത്തിലെ എടുത്ത് പറയേണ്ട രണ്ട് കാര്യങ്ങൾ, ഒന്ന് അതി മനോഹരമായ ഛായാഗ്രഹണം... രണ്ട് പശ്ചാത്തല സംഗീതം. പ്രകൃതിയുടെ എല്ലാ സൗന്ദര്യവും ഒപ്പിയെടുത്ത് വസന്തം സ്യഷ്ടിക്കുന്ന ക്യാമറയും മനസ്സിൻ്റെ അടിത്തട്ടിലേക്ക് ചിത്രത്തെ സന്നിവേശിപ്പിക്കുന്ന ബാക്ക്ഗ്രൗണ്ട് മ്യൂസിക്കും.ഈ ചിത്രങ്ങളിലെ പല കഥാപാത്രങ്ങളോടും, സ്ഥായിയായ സ്നേഹമോ വെറുപ്പോ വിദ്വഷമോ പ്രേക്ഷകരായ നമുക്ക് ഉണ്ടാവുകയില്ല. അതിങ്ങനെ മാറി മറിഞ്ഞു കൊണ്ടിരിക്കും. അത് തന്നെയാണ് ഈ ചിത്രത്തിന്റെഎം പ്രത്യേകതയും. അടിസ്ഥാനപരമായി 'എല്ലാ മനുഷ്യരിലും നന്മയുണ്ട്, സാഹചര്യങ്ങളാണ് അവനെ തെറ്റുകാരനാക്കുന്നത് എന്ന വസ്തുത തന്നെയാണ് ഈ ചിത്രം മുന്നോട്ട് വയ്ക്കുന്നത്.സിനിമ കാണുന്നതിനിടയിൽ ഒരു കല്ലുകടി പോലും അനുഭവപ്പെട്ടില്ല എന്നതാണ് സത്യം .ഒരു നിമിഷം പോലും ബോറടിക്കാതെ സുന്ദരമായി കണ്ടിരിക്കാവുന്ന ഒരു മികച്ച ചിത്രം തന്നെയാണ് JEAN DE FLORITTE.ഈ സിനിമയുടെ രണ്ടാം ഭാഗമാണ് " Manon De Sources. "ഒന്നാംഭാഗത്തിന്റെ തുടർച്ചയായി, അതുപോലെ തന്നെ അതിമനോഹരമായ ഒരു വിഷ്വൽ ട്രീറ്റ്‌ ആണ് രണ്ടാം ഭാഗവും."ഒരു മറവത്തൂർ കനവ് " എന്ന സിനിമ ഈ സിനിമയുടെ ചെറിയൊരു ചായകാച്ചൽ ആണ് എന്ന് നിസംശയം പറയാം. ഉപ്പോളം പോരുമോ ഉപ്പിലിട്ടത്?