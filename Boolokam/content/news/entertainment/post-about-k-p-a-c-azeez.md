---
author: Beaumaris
categories:
- Entertainment
comment_count: 0
date: 2023-01-19 17:14:52
draft: false
image: ''
like_count: 152703
share_count: 56271
tags:
- ACTOR
- K. P. A. C. Azeez
title: യഥാർത്ഥ ജീവിതത്തിൽ DYSP ആയിരുന്ന അസീസ് അഭിനയിച്ചതിലേറെയും പോലീസ്ഓഫീസർ വേഷങ്ങൾ
view_count: 2037976
---

**Roy VT** പരുക്കൻ രൂപഭാവങ്ങളിലൂടെ വില്ലൻ കഥാപാത്രങ്ങൾക്ക് ചാരുത പകർന്നുനല്കിയ ഒരു അനുഗൃഹീത നടൻ. യഥാർത്ഥ ജീവിതത്തിൽ DYSP ആയിരുന്ന അസീസ് അഭിനയിച്ചതിലേറെയും പോലീസ്ഓഫീസർ വേഷങ്ങൾ ! K.P.A.C യുടെ നാടകങ്ങളിൽ അഭിനയിച്ച അനുഭവസമ്പത്തുമായി ചലച്ചിത്ര രംഗത്തെത്തിയ നടനാണ് തിരുവനന്തപുരം വെമ്പായം സ്വദേശിയായ അസീസ്. 1970ൽ AN.തമ്പിയുടെ സംവിധാനത്തിൽ സത്യൻ, ജയഭാരതി അഭിനയിച്ച നിശാഗന്ധി യിലൂടെയാണ് ചലച്ചിത്ര രംഗത്തേക്ക് പ്രവേശിക്കുന്നത്. തുടർന്ന് നടൻ മധു സംവിധാനം ചെയ്ത K.P.A.C യുടെ നീലക്കണ്ണുകൾ,യൂസഫലി കേച്ചേരിയുടെ വനദേവത എന്നീ ചിത്രങ്ങളിലും അഭിനയിച്ചു. KG.ജോർജ്ജ് ആദ്യമായി സംവിധാനം ചെയ്ത സ്വപ്നാടനം, അടൂർ ഗോപാലകൃഷ്ണൻ സംവിധാനം ചെയ്ത കൊടിയേറ്റം,പത്മരാജൻ ആദ്യമായി സംവിധാനം ചെയ്ത പെരുവഴിയമ്പലം, ഭരതന്റെ ചാമരം എന്നീ ചിത്രങ്ങളിൽ മികച്ച പ്രകടനം കാഴ്ചവച്ച അസീസ് കലാമൂല്യമുളള ചിത്രങ്ങളുടെ ഭാഗമായെങ്കിലും സാധാരണ ജനവിഭാഗങ്ങൾക്കിടയിൽ പ്രശസ്ഥനാകാൻ കൊമേഴ്സ്യൽ ചിത്രങ്ങളിൽ അവസരം കിട്ടുന്നതുവരെ കാത്തിരിക്കേണ്ടി വന്നു. 1980ൽ PG.വിശ്വംഭരൻ സംവിധാനം ചെയ്ത് ജയൻ, സീമ അഭിനയിച്ച ചാകരയിലെ ശിവരാമൻനായർ എന്ന അഴിമതിക്കാരനായ പോലീസ് ഓഫീസറുടെ വേഷം ചെയ്തതോടെ ഈ നടൻ കൂടുതൽ ശ്രദ്ധിക്കപ്പെട്ടു. പിന്നീട് അത്തരം റോളുകളിൽ ടൈപ്പ് ചെയ്യപ്പെട്ടെങ്കിലും ചാകരയുടെ വൻവിജയം അസീസ് എന്ന നടന് കൂടുതൽ അവസരങ്ങൾ കിട്ടുന്നതിന് സഹായകരമായി. അതേത്തുടർന്ന് തിരക്കിലേക്കുയർന്ന അസീസ് നായാട്ട്, ആക്രമണം, രക്തം, രാജവെമ്പാല, ഉയരങ്ങളിൽ, പറന്ന് പറന്ന് പറന്ന്, മുത്തോട്മുത്ത്, നിറക്കൂട്ട്, യാത്ര, ആനയ്ക്കൊരുമ്മ, ഇരകൾ, അനന്തരം, രാജാവിന്റെ മകൻ, ആവനാഴി, പട്ടണപ്രവേശം, നാടുവാഴികൾ, ആഗസ്റ്റ് 1, മതിലുകൾ, വേമ്പനാട്, തലസ്ഥാനം, കൗരവർ, ഏകലവ്യൻ, വിധേയൻ, ലേലം, പത്രം, ഇന്ദ്രിയം തുടങ്ങി നിരവധി ചിത്രങ്ങളിൽ അഭിനയിച്ചു. 2003 ജൂലൈ 16ന് അസീസ് അന്തരിച്ചു.