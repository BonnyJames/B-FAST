---
author: Beaumaris
categories:
- Entertainment
comment_count: 0
date: 2022-10-17 05:29:50
draft: false
image: ''
like_count: 47880
share_count: 19003
tags:
- avalude ravukal
- IV SASI
title: അവളുടെ രാവുകൾ , ഇന്ത്യൻ സിനിമാ ലോകത്തെ വിസ്മയിപ്പിച്ച ചിത്രം.. ഏറ്റവും ആസക്തിയോടെ..
  ഏറ്റവും ആർത്തിയോടെ..
view_count: 1322642
---

**ഓർമ്മക്കുറിപ്പുകൾ** **ആസ്വാദനക്കുറിപ്പുകൾ** **E J Vincent Kiralur** **അവളുടെ രാവുകൾ_ ഇന്ത്യൻ സിനിമാ ലോകത്തെ വിസ്മയിപ്പിച്ച ചിത്രം.** 1978 മാർച്ച് 3നാണ് ഈ മലയാളം ബ്ലാക് ആന്റ് വൈറ്റ് സിനിമ റിലീസ് ചെയ്തത്. അതു വരെയുള്ള നായകൻ_ വില്ലൻ സിനിമാ സങ്കൽപ്പങ്ങളെയെല്ലാം ഉടച്ചു വാർത്തിറങ്ങിയ സിനിമക്ക് ആദ്യം ലഭിച്ചത് ലൈംഗിക സിനിമ എന്ന പ്രതിഛായ ആയിരുന്നു. A സർട്ടിഫിക്കറ്റ് ആദ്യമായി ലഭിച്ച പരിവേഷം അതിന് മാറ്റു കൂട്ടുകയും ചെയ്തു. സീമയുടെ ശരീര സൗന്ദര്യം ആവോളം പകർത്തിയ സിനിമ ആദ്യം ആ അർത്ഥത്തിൽ കളക്ഷനിൽ വിജയിക്കുകയും ചെയ്തു. എങ്കിലും ജീവിത യാഥാർത്യങ്ങളെ നേരിടേണ്ടി വരുന്ന സ്ത്രീകളെ അവരുടെ പക്ഷത്തു നിന്ന് നോക്കാൻ സിനിമ പ്രേരിപ്പിച്ചു എന്നത് അവളുടെ രാവുകളുടെ വിജയമായി. എന്നിരുന്നാലും ലൈംഗിക സിനിമകളിലൂടെ പണം വാരാം എന്നാണ് ഇന്ത്യൻ വ്യവസായ സിനിമ അവളുടെ രാവുകളിലൂടെ പഠിച്ചത് . പിൽക്കാലത്ത് അത്തരം സിനിമകളുടെ കുത്തൊഴുക്ക് ഉണ്ടാവുകയും ചെയ്തു. ഏതായാലും ഒരു സ്ത്രീയുടെ ജീവിതം പുരുഷ കേന്ദ്രീകൃതം അല്ലാതെ പറഞ്ഞും സിനിമയെടുത്ത് വിജയിപ്പിക്കാം എന്നു തെളിയിച്ച അവളുടെ രാവുകൾ മലയാള സിനിമാ ചരിത്രത്തിലെ നാഴിക കല്ലാണ്. ആ അർത്ഥത്തിൽ ഐ വി ശശി എന്ന സംവിധായകന്റെ സിനിമയായി ഇത് എക്കാലവും അടയാളപ്പെടുത്തുകയും ചെയ്യും. ** **Sudheerks Ks** അവളുടെ രാവുകൾ എന്ന ഐ വി ശശിയുടെ സിനിമ ഈ അടുത്ത കാലത്താണ് ഞാൻ യു ട്യൂബിൽ കണ്ടത്. എന്തൊരു ശക്തമായ സിനിമ..!വല്ലാത്തൊരു വിങ്ങലോടെയാണ് സിനിമ കണ്ടുതീർത്തത്. ഇന്നലെ കൈരളി ചാനലിൽ ജോൺ ബ്രിട്ടാസിൻ്റെ ഷോയിൽ നടി സീമയുമായുള്ള അഭിമുഖം കണ്ടപ്പോഴാണ് അവളുടെ രാവുകളിലെ അവരുടെ അഭിനയത്തെ കുറിച്ച് ഞാൻ വിസമയത്തോടെ വീണ്ടും ഓർത്തത്. ഒരു അഭിനേത്രിയുടെ ആദ്യത്തെ സിനിമയിലെ പ്രകടനം അവിശ്വസനീയംതന്നെ. എന്തൊരു പകർന്നാട്ടം...! പയറ്റിത്തെളിഞ്ഞ ഒരു അഭിനേതാവിൻ്റെ കൈത്തഴക്കം.. സത്യത്തിൽ നെഞ്ചുലക്കുന്നപ്രകടനം..! കൗമാരകാലഘട്ടത്തിൽ മുതിർന്നവരുമായുള്ള വെടിവട്ടങ്ങളിൽ അവളുടെ രാവുകളെ കുറിച്ച് പരാമർശം വന്നപ്പോഴൊക്കെ ഒരു ഇക്കിളി പടമാണ് അവളുടെ രാവുകൾ എന്നാണ് ഞാൻ കരുതിയിരുന്നത്. സത്യൻ അന്തിക്കാടിൻ്റെ നാടോടിക്കാറ്റിൽ ശ്രീനിവാസൻ ഐ.വി ശശിയെ അന്വേക്ഷിച്ചു ചെല്ലുന്ന ഒരു രംഗമുണ്ട് സീമചേച്ചിയുടെ ആരാധകനാണ് താനെന്നും അവളുടെ രാവുകൾ 16 വട്ടം കണ്ടുവെന്നും മറ്റും പറയുന്ന ഡയലോഗ് കേട്ട് ഞാനും ആൾക്കൂട്ടത്തിലിരുന്ന് വിഡ്ഢിച്ചിരി ചിരിച്ചു. മാതാപിതാക്കളുടെ മരണശേഷം പ്രായപൂർത്തിയാവാത്ത ഒരു പെൺകുട്ടി അനുജനുമൊത്ത് സംരക്ഷിക്കാനാരുമില്ലാത്തതിനാൽ തെരുവിലെത്തുകയും ഒടുവിൽ ദാരിദ്ര്യം സഹിക്ക വയ്യാതെ അവളറിയാതെ തന്നെ വേശ്യാവൃത്തിയിലെത്തുകയും ചെയ്യുന്നു.കൈയിൽ കിട്ടിയ ആദ്യത്തെ ചില്ലറത്തുട്ടു കൊണ്ട് വിശന്നിരിക്കുന്ന അനുജന് പലഹാരവുമായി പോവുന്ന രംഗമുണ്ട്... ഈശ്വരാ കണ്ണും മനസും കലങ്ങാതെ അത് കണ്ടിരിക്കാൻ എങ്ങിനെയാണ് കഴിയുക..! കണ്ണുനീരുകൊണ്ട് തീർത്ത നേർത്ത പാടയിലൂടെ മങ്ങിയ ചിത്രമായി തന്നെയായിരിക്കും ആ രംഗം ആർക്കും കണ്ടു തീർക്കാൻ സാധിക്കുക. ആളുകളും ഇപ്പോൾ ഈ അഭിമുഖത്തിലും ജോൺ ബ്രിട്ടാസ് അടക്കം സൂചിപ്പിക്കുന്ന ഒരു രംഗമുള്ളത്, അവൾ ഏതോ സ്ഥലത്ത് നിന്ന് രക്ഷപ്പെട്ട് കോരിച്ചൊരിയുന്ന മഴയിൽ അവളിഷ്ടപ്പെടുന്ന ഒരു ചെറുപ്പക്കാരൻ താമസിക്കുന്ന വീട്ടിലേക്ക് രാത്രിയിൽ അഭയം തേടിയെത്തുന്ന രംഗത്തെക്കുറിച്ചാണ്. തുടർന്ന് നനഞ്ഞൊട്ടിയ വസ്ത്രം മാറാനില്ലാതെ ചെറുപ്പക്കാരൻ്റെ ഒരു ഷർട്ടുമാത്രം ധരിച്ച് സീമ നിൽക്കുന്ന കുറച്ച് ഷോട്ടുകളെ മാത്രം പരാമർശിച്ചുമാണ് ആളുകൾ ഇങ്ങനെ ആർത്തു വിളിച്ചത് എന്നു കണ്ട് ഞാനൽ ഭുതപ്പെട്ടു...! എനിക്കൊരു അശ്ലീലവും ആ രംഗങ്ങളിൽ കാണാൻ കഴിഞ്ഞില്ല. തീവ്രമായ ജീവിതമുഹൂർത്തങ്ങളിലൂടെ കടന്നുപോകുന്ന അവളെ, അവൾ സ്നേഹിക്കുന്ന ചെറുപ്പക്കാരൻ തന്നെ പോലീസിന് പിന്നീട് കാണിച്ചു കൊടുക്കുന്നു..! ഒരു തെറ്റിദ്ധാരണയുടെ പേരിൽ അവളുടെ കുഞ്ഞനുജനെ പോലീസ് പിടിച്ച് കൊണ്ട് പോയി മർദ്ധിക്കുന്നു. നിരപരാധിയായ പാവം ആ കുട്ടി തുടർന്ന് മരിക്കാനിടയാകുന്നു..! അവൾ നടത്തിയ പോരാട്ടത്തിനാടുവിൽ ആ പോലീസുദ്യോഗസ്ഥൻ ശിക്ഷിക്കപ്പെടുന്നു.. തുടർന്ന് വീണ്ടും അവൾ യാതനകളിലൂടെ കടന്ന് പോവുകയും ,അവൾ മൂലം ആ ചെറുപ്പക്കാരൻ്റെ വിവാഹം മുടങ്ങുകയും ഒടുവിൽ അയാളുടെ അമ്മ അവൻ്റെയും അവളുടേയും കൈപിടിച്ച് അവളെ മരുമകളായി വീട്ടിലേക്ക് കയറ്റുന്ന രംഗത്തോടെ ചിത്രത്തിന് തിരശ്ശീല വീഴുകയുമാണ്.പദ്മരാജൻ്റെ മുന്തിരിത്തോപ്പുകളിലെ ക്ലൈമാക്സ് സീനിനും ഒരു പടി മുകളിൽ നിൽക്കുന്ന രംഗം ആണ് അതെന്ന് എനിക്ക് തോന്നി. സീമക്ക് ആ ചിത്രത്തിൽ അവാർഡ് കൊടുക്കേണ്ടതായിരുന്നു.അത്രക്ക് മികച്ച പ്രകടനം അതും ഒരു തുടക്കക്കാരി യുടെ..!അവിശ്വസനീയം..എത്ര പേരുണ്ട് ഈ കാലത്തും ഇത്തരം ശക്തമായ കഥാപാത്രങ്ങളെ അവതരിപ്പിക്കുവാൻ കെല്പുള്ളവർ.. സംശയം തന്നെ..!ഇത്രയും ശക്തമായ പ്രമേയമുള്ള കരളുലക്കുന്ന രംഗങ്ങളുള്ള ഒരു ചിത്രത്തേയാണോ ആളുകൾ ഇങ്ങനെ കൊണ്ടാടിയത്..! ഇത്രയും ശക്തമായ ഒരു കഥാപാത്രത്തെ അവതരിപ്പിച്ച ഒരു നടിയെയാണോ ഇത്തരത്തിൽ ഇക്കിളി പരാമർശങ്ങൾക്ക് വിധേയയാക്കിയത്...!ഉറപ്പ് നിങ്ങൾ ഒരു ദേശീയ അവാർഡ് അർഹിച്ചിരുന്നു..ആ ചിത്രം സംവിധാനം ചെയ്ത ശശി സാറും...സംശയമില്ല. *** **Ragesh** മുരളി മൂവീസിന്റെ ബാനറിൽ രാമചന്ദ്രൻ നിർമ്മിച്ച് ഐ വി ശശി സംവിധാനം ചെയ്ത് 1978ൽ പുറത്തിറങ്ങിയ ചിത്രമാണ് "അവളുടെ രാവുകൾ”. ആലപ്പി ഷെറീഫിന്റെ തന്നെ 'അവളുടെ രാവുകൾ പകലുകൾ' എന്ന നീണ്ട കഥയെ ആസ്പദമാക്കി രചിച്ചതാണ് ഈ ചിത്രത്തിന്റെ തിരക്കഥ. മെയിൻസ്ട്രീം സിനിമകളിലെ സംവിധായകർ പറയാൻ അറയ്ക്കുന്ന ഒരു പ്രമേയത്തെ വളരെ ഭംഗിയായി അവതരിപ്പിച്ച മലയാളത്തിലെ അക്കാലത്തെ ഏറ്റവും ബോൾഡ് ചിത്രമെന്ന് ഏവരും വാഴ്ത്തുന്ന സിനിമയും ഇത് തന്നെ. ജീവിക്കാനായി വേശ്യാവൃത്തിയ്ക്ക് ഇറങ്ങേണ്ടി വരുന്ന രാജി എന്ന പെൺകുട്ടിയുടെയും അവളുടെ ജീവിതത്തിലെ മൂന്ന് പുരുഷൻമാരുടെയും കഥയാണ് അവളുടെ രാവുകൾ പറയുന്നത്. പത്തൊമ്പതാമത്തെ വയസ്സിൽ വളരെ ബോൾഡായ ഒരു കഥാപാത്രമായെത്തി തഴക്കം ചെന്ന സഹതാരങ്ങളെ പോലും നിഷ്പ്രഭമാക്കുന്ന പ്രകടനം കൊണ്ട് മലയാളി സമൂഹത്തെ ഞെട്ടിച്ച നായികയാണ് സീമ. തുടർന്നങ്ങോട്ട് മലയാളത്തിലെ ഏറ്റവും ശക്തമായ പല സ്ത്രീ കഥാപാത്രങ്ങൾക്കും ജീവൻ നൽകിയ അഭിനേത്രി. ചിത്രത്തിൻറെ പോസ്റ്റർ തന്നെ ഫുൾ സ്യൂട്ടിട്ട് മാന്യത ചമയുന്ന മലയാളി സദാചാര ചിന്തകളുടെ 'നഗ്നത'ക്ക് നേരെ നീട്ടിയ 'കുട്ടിയുടുപ്പ്' ആയിരുന്നു. വിവാഹത്തിനു മുമ്പ് വേശ്യകളുമായി ബന്ധമുണ്ടായിരുന്നുവെന്ന് സമ്മതിക്കുന്ന 'പതിവ്രതനായ' അച്ഛൻ, വേശ്യയോടുള്ള മകന്റെ പ്രണയം എതിർക്കുമ്പോൾ, മകന്റെ ഭാര്യയെ ഇരു കൈയ്യും നീട്ടി സ്വീകരിക്കുന്ന അമ്മ ഇന്നത്തെ പുരോഗമന സമൂഹത്തിൽ പോലും കാണാൻ കിട്ടാത്ത ഒരു 'സാങ്കൽപിക'കഥാപാത്രമാണ്. താഴ്ന്ന ജാതിയിൽ പെട്ട മരുമകനെ ദുരഭിമാനക്കൊല നടത്തുന്ന ഇന്നത്തെ സമൂഹത്തിൽ വേശ്യയായ പെൺകുട്ടിയെ മരുമകളായി സ്വീകരിക്കുന്നത് ചിന്തിക്കാൻപോലും ആവുമോ? ആവോ!! സോമൻ, സുകുമാരൻ, രവികുമാർ, കുതിരവട്ടം പപ്പു,മല്ലികാ സുകുമാരൻ, കവിയൂർ പൊന്നമ്മ തുടങ്ങിയവർക്കൊപ്പം കമലഹാസനും അതിഥി വേഷത്തിൽ എത്തി. ബിച്ചു തിരുമല എഴുതി ഏ.റ്റി ഉമ്മർ ഈണം പകർന്ന് എസ് ജാനകിയും യേശുദാസും ആലപിച്ച ഗാനങ്ങൾ നിത്യഹരിതങ്ങളാണ്. എങ്കിലും 'രാകേന്ദുകിരണങ്ങൾ' എന്ന ഗാനം ഹിന്ദിചിത്രം 'സ്വാമി'യിലെ 'പൽ ഭർ മേം' അനധികൃതമായി കോപ്പിയടിച്ചുവെന്ന വിവാദം ഇന്നും നിലനിൽക്കുന്നു. ചിത്രം തമിഴിൽ 'അവളിൻ ഇരവുകൾ' എന്നപേരിലും ഹിന്ദിയിൽ 'ഹെർ നൈറ്റ്സ്' എന്ന പേരിലും ഡബ്ബ് ചെയ്യുകയും അവിടെയും ഹിറ്റാവുകയും ചെയ്തു. അതേസമയം 1979ൽ കന്നടയിൽ 'കമല' എന്ന പേരിലും 1980ൽ ഹിന്ദിയിൽ 'പതീത' എന്ന പേരിലും റീമേക്കും ചെയ്യപ്പെട്ടു. 1978 മാർച്ചിൽ റിലീസ് ആയ ചിത്രത്തിൻറെ നാല്പത്തിമൂന്നാം വാർഷികത്തിൽ ഒരു പുതിയ പോസ്റ്റർ സമർപ്പിക്കുന്നു. **ഗിരീഷ് വർമ്മ ബാലുശ്ശേരി** ഒരിയ്ക്കലും ഐ വി ശശി സിനിമകളിലെ കഥയേയോ , അഭിനേതാക്കളെയോ കുറിച്ച് പറയാൻ ആയിരുന്നില്ല ഉദ്ദേശിച്ചിരുന്നത് . അദ്ദേഹത്തിൻ്റെ ചിത്രങ്ങളിലെ പാട്ടുകളെ കുറിച്ച് വിശദമായ ഒരന്വേഷണം - അതായിരുന്നു ലക്ഷ്യം .എന്നാൽ പാട്ടുകളെക്കുറിച്ച് മാത്രം പറയാനാവില്ല .ചിത്രങ്ങളെ മൊത്തം ഒന്ന് തൊട്ട് പോവാതെ എങ്ങിനെ !അതു കൊണ്ടു കൂടി ആമുഖമെന്നോണം കുറച്ച് ഭാഗങ്ങൾ ..... പത്മരാജൻ ടച്ച് ശശി ചിത്രത്തിൽ പുത്തനുണർവായെങ്കിലും പിന്നെയും ഷെറീഫ് തിരക്കഥകൾ എൺപതുകളിലേക്ക് നടന്നടുക്കുന്നുണ്ടായിരുന്നു .ആ നിമിഷം ,ആനന്ദം പരമാനന്ദം ,ഊഞ്ഞാൽ ,ഇന്നലെ ഇന്ന് എന്നിവയൊക്കെ ഇറക്കി . ഇടയ്ക്ക് പാറപ്പുറത്തിനും തോപ്പിൽ ഭാസിയ്ക്കും ഓരോന്ന് വീതം .ഈ മനോഹര തീരം ,അനുമോദനം ...ഇതിനിടയിൽ 1978ൽ മലയാള സിനിമയെ ത്രസിപ്പിച്ച ചിത്രമിറങ്ങി ... അവളുടെ രാവുകൾ .പ്രിയ തിരക്കഥാകൃത്ത് ഷെറീഫ് തന്നെ ... മലയാളത്തിലെ ആദ്യ A സർട്ടിഫിക്കറ്റ് നേടിയ ചിത്രം .ഇതിൽ ഒരു ലൈംഗിക തൊഴിലാളിയുടെ ജീവിതത്തിൽ വന്നു പോവുന്ന പുരുഷന്മാരുടെ വ്യത്യസ്ഥ ഭാവങ്ങൾ അറിയാൻ കഴിയുന്നുണ്ട് . സീമ എന്ന നടിയുടെ അരങ്ങേറ്റം . പൊതുവേ ഐ വി ശശി ചിത്രങ്ങളിൽ സ്ത്രീ ശരീരപ്രദർശനങ്ങൾ ഏറി നിൽക്കാറുണ്ട് .എങ്കിലും അവളുടെ രാവുകൾ ഒരു രാത്രിജീവിതത്തിൻ്റെ എല്ലാ വർണ്ണങ്ങളും ഹൃദയത്തിലേക്ക് തറയ്ക്കുന്ന ഒരമ്പായി മാറ്റുന്നുണ്ട് '... *** **Sebastian Xavier** '' മനുഷ്യരെല്ലാവരും നല്ലവരാണെന്നാണ് ഇപ്പോഴെനിക്ക് തോന്നുന്നത്..'' മിക്കവാറും സിനിമകളിൽ കാണുന്ന ഒരു സംഗതിയാണ്, പടത്തിൻ്റെ തുടക്കത്തിൽ നന്മയുടെ നിറകുടങ്ങളായി കാണപ്പെടുന്ന പലരും കഥ പുരോഗമിക്കുന്തോറും നിറം മാറി നെഗറ്റീവ് കഥാപാത്രങ്ങളായി പരിണമിക്കുന്നത്.. ഇപ്രകാരം, പയ്യെപ്പയ്യെ വില്ലനോ വില്ലത്തിയോ ആയി മാറുന്നവരും, ഉള്ളിലൊളിപ്പിച്ച കാപട്യം ഒരു ഘട്ടമെത്തുമ്പോൾ വെളിവാക്കുന്നവരും, സാഹചര്യങ്ങൾ മൂലം പ്രതിനായകസ്ഥാനത്തേക്കെത്തുന്നവരുമെല്ലാം ഇതിൽപ്പെടും.. എന്നാൽ 'അവളുടെ രാവുകൾ' എന്ന ചിത്രത്തിൻ്റെ കാര്യമെടുത്താൽ ഇതിന് കടകവിരുദ്ധമായ രീതിയിലാണ് കഥപറഞ്ഞു പോവുന്നത്.. ഒരു വേശ്യ കേന്ദ്രകഥാപാത്രമാകുന്ന ചിത്രങ്ങളിലെല്ലാം, ആ കഥാപാത്രത്തെയും മറ്റുള്ളവരെയും സാധാരണായി എങ്ങനെയാണ് അവതരിപ്പിച്ചു കാണാറ്..? സമൂഹവും സാഹചര്യങ്ങളും സഹജീവികളുമെല്ലാം ചേർന്ന് സൃഷ്ടിച്ച അരക്ഷിതാവസ്ഥയുടെയോ ചൂഷണത്തിൻ്റെയോ ഇരയായിട്ട് ഒരു വൃത്തത്തിൻ്റെ കേന്ദ്രത്തിൽ അവളെ പ്രതിഷ്ഠിച്ചിട്ട്, ചുറ്റുമുള്ള മറ്റ് കഥാപാത്രങ്ങളിൽ എറിയപങ്കിനെയും കഴുകന്മാരും, കൊള്ളരുതാത്തവരുമായും ചിത്രീകരിച്ച് സമൂഹത്തിന് നേരെയുള്ള ചോദ്യചിഹ്നമായി അവളെ നിലനിർത്തി, ഒരു ദുരന്തഗാഥയായി പടം അവസാനിപ്പിക്കുന്നതാണ് പതിവ്.. ഇവിടെയും സാഹചര്യങ്ങളുടെ ഇരയാണ് നായികയെന്നത് മാറ്റിനിർത്തിയാൽ, ബാക്കിയെല്ലാ കാര്യത്തിലും ആ പതിവ് തെറ്റിക്കപ്പെടുകയാണ്.. ശരിരം വിറ്റു ജീവിക്കുന്നവളാണ് എന്നതൊഴിച്ചാൽ, മറ്റേതു പെൺകുട്ടിയേയും പോലെ തന്നെയാണ് രാജിയും.. പ്രണയവും, മോഹങ്ങളും, സങ്കൽപ്പങ്ങളുമെല്ലാം ഉള്ളിൽ സൂക്ഷിക്കുന്ന, തെളിഞ്ഞ ചിന്തയുള്ള ഒരുവൾ.. പ്രകാശം പരത്തുന്ന പെൺകുട്ടി എന്നൊക്കെ പറയാനാവില്ലെങ്കിലും, മനസ്സ് മുരടിച്ച്‌ നിസ്സംഗഭാവത്തിലിരിക്കുന്നവളല്ല എന്നുറപ്പ്.. പറയാൻ വന്നത് രാജിയെക്കുറിച്ചല്ല, മറ്റ് പല കഥാപാത്രങ്ങളുടെ മേൽ ചാർത്തപ്പെട്ടിരിക്കുന്ന നെഗറ്റിവ് ഷെയ്ഡ് കഥയുടെ പുരോഗതിയിൽ മെല്ലെമെല്ലെ, എന്നാൽ ഒട്ടും നാടകീയമല്ലാതെ മാഞ്ഞു പോവുന്നു എന്ന സംഗതിയെക്കുറിച്ചാണ്.. അവിടെയാണ് അവർ മുൻപു പറഞ്ഞ കഴുകൻ കഥാപാത്രങ്ങളിൽ നിന്നും വ്യത്യസ്തരാവുന്നത്.. ആഭാസനും അലമ്പനുമായ ഒരുവനായിട്ടാണ് സുകുമാരൻ പടത്തിൽ തൻ്റെ വേഷം ആടിത്തുടങ്ങുന്നതെങ്കിലും, അയാളിലെ യഥാർത്ഥ മനുഷ്യനെ തുറന്നു കാട്ടിക്കൊണ്ട്, പ്രേക്ഷകരുടെ ഇഷ്ടം സമ്പാദിച്ചും, അൽപം നൊമ്പരപ്പെടുത്തിയും തന്നെയാണ് ആ വേഷം അവസാനിക്കുന്നത്.. സോമൻ്റെ കഥാപാത്രമായാലും ഇത്തരത്തിൽ ഇരുട്ടിവെളുക്കുന്ന ഒന്നുതന്നെയാണ്.. ഒരുഘട്ടത്തിൽ മനസ്സിൻ്റെ ഓരോ അണുകൊണ്ടും അവൾ വെറുക്കുന്ന ആയാളോടാണ് പിന്നീടൊരിക്കൽ രാജി പറയുന്നത് ''എനിക്ക് സാറിനോടുള്ള സ്നേഹം എന്താണെന്ന് എനിക്ക് തന്നെ അറിയില്ല''യെന്ന്.. എസ്.ഐ. യുടെ റോളിലെത്തിയ ജനാർദ്ദനൻ്റെ കാര്യവും വ്യത്യസ്തമല്ല.. അറിയാതെ പറ്റിയ കൈപ്പിഴ ഏറ്റുപറഞ്ഞ് പശ്ചാത്തപിച്ച് ശിക്ഷ വാങ്ങാൻ തയ്യാറാവുന്ന ഒരാൾ.. പപ്പു ചെയ്ത ദാമുവെന്ന പിംപ് കഥാപാത്രവും, മിന അവതരിപ്പിച്ച വാറ്റുകാരിയുമെല്ലാം ഒട്ടും വിഷമില്ലാത്ത ഇനം തന്നെ.. ഇനി മറ്റൊരു പ്രധാന റോളിലെത്തിയ രവികുമാറിനെക്കുറിച്ച് പറഞ്ഞാൽ ആൾ സൽസ്വഭാവിയാണേലും 'കൊതിപ്പിച്ച് കടന്നുകളയാൻ' സാധ്യതയുള്ള കഥാപാത്രം.. പക്ഷേ ആ സാധ്യതയിലേക്ക് പോയില്ല എന്നു മാത്രമല്ല അന്നത്തെ നടപ്പുരീതികളെയെല്ലാം തച്ചുടയ്ക്കുന്ന ഒരു തലത്തിലേക്ക് ആ ക്യാരക്ടറിനെ കൊണ്ടെത്തിക്കുകയും ചെയ്തു.. 'അവളുടെ രാവുകൾ'ക്കു മുൻപും വേശ്യയുടെ കഥപറഞ്ഞ ഒത്തിരി ചിത്രങ്ങൾ മലയാളത്തിലുണ്ടായിട്ടുണ്ട്.. അവയെല്ലാം തന്നെ ദുഖപുത്രിമാരുടെ ദുരന്തകഥകളായി പര്യവസാനിച്ചപോലൊരു അന്ത്യം രാജിയുടെ കഥയ്ക്കും ഉണ്ടാവാതിരുന്നതിനു കാരണമായ കവിയൂർ പൊന്നമ്മയുടെ കഥാപാത്രത്തെയും ഇതിനോടു ചേർക്കേണ്ടിയിരിക്കുന്നു.. ( പിൽക്കാലത്ത് ഇതേ നടി നന്ദനത്തിലെ മുത്തശ്ശിയായി വന്ന് സ്വന്തം പേരക്കുട്ടിയും വിട്ടിലെ വേലക്കാരിയും തമ്മിലുള്ള കല്യാണം നടത്തിക്കൊടുത്ത മഹാമനസ്കത പോലും തുലോം ചെറുതായിപ്പോവുന്നുണ്ട് ഇതിൻ്റെ മുന്നിൽ) 'മനുഷ്യരാരും ചീത്തയല്ല' എന്ന നായികയുടെ കൺക്ലൂഷനോട് മനസ്സ് കൊണ്ട് യോജിച്ചു പോകും, കണ്ണുകൊണ്ട് മാത്രം അല്ലാതെ മനസ്സ് കൊണ്ട് കൂടി ഈ സിനിമ കണ്ടവരെല്ലാം.. അതും നെഗറ്റിവ് കഥാപാത്രങ്ങളെ സൃഷ്ടിക്കാൻ അനന്ത സാധ്യതകളുള്ള പ്രമേയമായിട്ടുപോലും... *** **Sunil Waynz**

ഏറ്റവും ആസക്തിയോടെ.. ഏറ്റവും ആർത്തിയോടെ.. ഏറ്റവും കാമാതുരയോടെ കേരളം നോക്കിക്കണ്ട സിനിമാപോസ്റ്റര്‍ ഏതാണെന്ന ചോദ്യത്തിന് കാലഘട്ടം അടയാളപ്പെടുത്തുന്ന നിരവധിയായ ഉത്തരങ്ങളുണ്ട്.#രതിനിർവേദം മുതൽക്കിങ്ങോട്ട് #സണ്ണി_ലിയോൺ നായികയാകുന്ന പുതിയ സിനിമകളുടെ പോസ്റ്ററുകൾ വരെ കേരളീയരുടെ കാമനകളേയും അവരിലെ ഒളിഞ്ഞുനോട്ടക്കാരനെയും കാലാകാലങ്ങളായി തൃപ്തിപ്പെടുത്തിക്കൊണ്ടേയിരിക്കുന്നുണ്ട് തകരയും ആരവവും പറങ്കിമലയുമെല്ലാം മേൽപറഞ്ഞ ചോദ്യത്തിന് വിവിധങ്ങളായ കാലഘട്ടങ്ങളിൽ ജനിച്ച ഉത്തരങ്ങളാണ്.എന്നാൽ ഒരു ജനതയെ ഒന്നടങ്കം ത്രസിപ്പിച്ച മലയാളസിനിമാപോസ്റ്റർ ഏതെന്ന ചോദ്യത്തിന് അവളുടെ രാവുകൾ എന്നാണ് ഉത്തരം.അവളുടെ രാവുകൾ എന്ന സിനിമ പുറത്തിറങ്ങിയ അതേ മാസം(1978 മാർച്ച്)തന്നെ പുറത്തിറങ്ങിയ രതിനിർവേദം എന്ന സിനിമയും അതിന്റെസിഉള്ളടക്കം കൊണ്ടും,പുറത്തിറക്കിയ പോസ്റ്റർ കൊണ്ടും സമാനമായൊരു Sensation കേരളത്തിൽ സൃഷ്ടിക്കുകയുണ്ടായി.എങ്കിലും അവളുടെ രാവുകൾ എന്ന സിനിമ സൃഷ്ടിച്ച അലയൊലികളോളം എത്തിയോ എന്നത് സംശയമാണ്.രണ്ട് സിനിമകളും ഒരേ വർഷം..ഒരേ മാസം തീയേറ്ററിൽ എത്തിയെന്നതും രണ്ട് സിനിമകളും വലിയ തോതിൽ സാമ്പത്തികവിജയം കൈവരിച്ചുവെന്നതും ശ്രദ്ധേയമാണ്.

എലി കടിച്ച തന്റെ ഹാഫ്ഷർട്ടിലേക്ക് നോക്കുന്ന സീമ.. ഹാഫ്ഷർട്ടിനപ്പുറം അനാവൃതമായ അവരുടെ അർധനഗ്നമായ കാലുകൾ.. അതായിരുന്നു കേരളമാകെ കോളിളക്കം സൃഷ്ടിച്ച ആ പോസ്റ്ററിന്റെ ഉള്ളടക്കം..ശരിക്കും അവളുടെ രാവുകൾ എന്ന സിനിമ ആ പോസ്റ്ററിൽ കാണുന്ന പോൽ ഒന്നല്ലായിരുന്നുമറിച്ച് കൗമാരത്തിൽ തന്നെ പലർക്ക് വേണ്ടിയും കിടക്ക വിരിക്കേണ്ടി വന്ന രാജി എന്ന ഒരു സാധാരണ പെണ്‍കുട്ടിയുടെ കഥയായിരുന്നു സിനിമ പറഞ്ഞത് മലയാളികളുടെ കപടസദാചാരത്തേയും പൊതുബോധത്തെയും നോക്കിയാണ് കേരളത്തിലെ പല നഗരമധ്യങ്ങളിലേയും ഹൃദയഭാഗത്തിരുന്ന് ആ പോസ്റ്റർ വെളുക്കനേ ചിരിച്ചത്.മലയാളി,അന്നോളം പുലർത്തി വന്നിരുന്ന സകലമാന സദാചാരമൂല്യങ്ങളെയും സാംസ്കാരികധിഷണയേയും വെല്ലുവിളിച്ച്..മലയാളി അന്നോളം കണ്ടതിൽ വച്ച് ഏറ്റവും വെറുക്കപ്പെട്ടതും ഒപ്പം കുടുംബമെന്ന സങ്കൽപത്തെ പാടേ തകര്‍ക്കുന്നതുമായ ഒന്നാണ് ഈ സിനിമയെന്ന് പരക്കെ വ്യാഖ്യാനിക്കപ്പെട്ടു.അതും റിലീസാകുന്നതിന് മുൻപ് ചർച്ചാവിഷയമായ സിനിമയിലെ കേവലമൊരു Stillന്റെ പേരില്‍ മാത്രം!! ഈ ലേഖനം എഴുതുന്ന വേളയിലും സത്യസന്ധമായി ഞാൻ പറയട്ടെ,എന്റെ മനസ്സിൽ ഇപ്പോഴും നിറഞ്ഞു നിൽക്കുന്നത് ഒരു കാലഘട്ടത്തെ മുഴുവൻ ത്രസിപ്പിച്ച ആ സിനിമാപോസ്റ്ററിന് നിദാനമായ സിനിമയിലെ ദൃശ്യങ്ങളാണ്..മഴയുള്ള ഒരു രാത്രിയില്‍ സിനിമയിലെ നായകൻ രവികുമാർ അവതരിപ്പിക്കുന്ന ബാബു എന്ന കഥാപാത്രത്തിന്റെ വീട്ടിലേക്ക് സീമ അവതരിപ്പിച്ച രാജി എന്ന അഭിസാരിക ഓടിക്കയറുന്ന രംഗം..അയാളോടുള്ള അവളുടെ കുസൃതി നിറഞ്ഞ സംസാരം..ഈറൻ മാറ്റാൻ അയാളോട് അവൾ വസ്ത്രം ചോദിക്കുന്നതും അയാൾ അവൾക്ക് തന്റെ ഷർട്ട് നൽകുന്നതും അത് ലഭിച്ചയുടൻ അവൾ കുളിമുറിയിലേക്ക് ഓടിക്കയറുന്നതും..പുറത്തേക്കിറങ്ങുന്ന അവൾ ആ ഷർട്ടിന്റെ പരിമിതികൾക്കുള്ളിൽ നിന്ന് അനാവൃതമായ തന്റെ ശരീരം പ്രദർശിപ്പിക്കുന്നതും അത് നോക്കി നിൽക്കുന്ന നായകനും.ഇതൊക്കെയായിരുന്നു എന്റെ കൗമാരമനസ്സില്‍ പതിഞ്ഞ ആ സിനിമയെക്കുറിച്ചുള്ള പാതിവെന്തതും പ്രധാനപ്പെട്ടതുമായ ചിന്തകൾ. ആ ദൃശ്യത്തെക്കുറിച്ച് തിരക്കഥാകൃത്ത് ആലപ്പി ഷെരീഫ് സിനിമയുടെ തിരക്കഥയില്‍ എഴുതിയിരിക്കുന്നത് ഇത്രമാത്രമാണ് ????????

രാജി(സീമ)വലതുകാൽ കട്ടിലിന്റെ അരികിലേക്ക് ഉയർത്തി..ഷർട്ട് മാറ്റി തുടയിലേക്ക് നോക്കി..ഒരു ചെറിയ മുറിവ്..നീളത്തിൽ ബ്ലേഡ് കൊണ്ട് പോറിയതുപോലെ..അയാൾ(രവികുമാറിന്റെ ബാബു)അപ്പോഴും ആർത്തിയോടെ അവളുടെ നഗ്നത നോക്കി നിൽക്കുകയാണ്..അവൾ വിരൽ കൊണ്ട് തുപ്പൽ തൊട്ടു നനച്ച് മുറിവിൽ പുരട്ടിയിട്ട് പറഞ്ഞു "ഗേറ്റ് ചാടിയപ്പോൾ ആണി കൊണ്ടതാണ്" ഈ എഴുതി വച്ച രംഗമാണ് ചരിത്രം കുറിച്ച ആ പോസ്റ്ററായി മാറിയത്.ഇതിനപ്പുറം ഒരു സിനിമക്കാവശ്യമായതിൽക്കവിഞ്ഞ നഗ്നതാപ്രദര്‍ശനങ്ങളോ ലൈംഗികചിത്രീകരണങ്ങളോ ആ സിനിമയിൽ ഉണ്ടായിരുന്നില്ല.എന്നിട്ടും ഈ ഒരൊറ്റ ദൃശ്യത്തി‌ന്റെ പേരില്‍ സമൂഹത്തിലെ സദാചാരപാലകർ ചിത്രത്തിന് നേരെ വാളോങ്ങിയെന്നതും മുറവിളി കൂട്ടിയെന്നതും വിധിവൈപര്യം.അവളുടെ രാവുകൾ എന്ന സിനിമ,ആ പോസ്റ്ററിൽ കാണുന്ന പോലെ ഒരു പെണ്ണിന്റെ മാംസളതയുടേയോ മേനിക്കൊഴുപ്പിന്റെ കഥയല്ല പറയുന്നത്,മറിച്ച് പലരുടെയും ഒപ്പം കിടക്ക പങ്കിടേണ്ടി വന്ന ഒരു അഭിസാരികയെ സമൂഹം എങ്ങനെ നോക്കിക്കാണുന്നുവെന്നും അവളെ ഒരു കുടുംബം എങ്ങനെ നവവധുവായി സ്വീകരിക്കുന്നുവെന്നും പറഞ്ഞുകൊണ്ടാണ് ആ സിനിമ അവസാനിക്കുന്നത്. സിനിമയുടെ തിരക്കഥാകൃത്ത് ആലപ്പി ഷെരീഫ് കുങ്കുമം വാരികയ്ക്കു വേണ്ടി എഴുതിയ നോവലായിരുന്നു അവളുടെ രാവുകൾ എന്ന പേരിൽ പിന്നീട് സിനിമയായത്.മലയാളത്തിൽ ഏകദേശം എൺപതോളം തിരക്കഥകൾ എഴുതിയിട്ടുള്ള ഷെരീഫിന്റെ ഒട്ടുമിക്ക രചനകളും പിൽക്കാലത്ത് ചലച്ചിത്രഭാഷ്യം പൂണ്ടിട്ടുണ്ട്.വാരികയിൽ അദ്ദേഹം എഴുതിയിരുന്ന നോവലിന്റെ മുഴുവൻ പേര് 'അവളുടെ രാവുകൾ പകലുകൾ' എന്നായിരുന്നു.പിൽക്കാലത്ത് ആ നോവൽ ചലച്ചിത്രഭാഷ്യം കൈവരിച്ചപ്പോള്‍ അതിന്റെ പേര് അവളുടെ രാവുകൾ എന്നാക്കി ചുരുക്കുകയായിരുന്നു.കുങ്കുമം വാരികയിൽ ഈ നോവൽ ഖണ്ഡ:ശ്ശ പ്രസിദ്ധീകരിക്കുന്ന വേളയിൽ തന്നെ ഇത് സിനിമയാക്കണമെന്ന ആവശ്യവുമായി പല പ്രമുഖനിർമാതാക്കളും ഷെരീഫിനെ സമീപിക്കുകയുണ്ടായി.അങ്ങനെയാണ് ചെന്നൈയിലെ നാടാര്‍സ് ഗാര്‍ഡന്‍റെ ഓഫീസിന് പുറകിലിരുന്ന് അദ്ദേഹം തിരക്കഥ എഴുതി പൂര്‍ത്തിയാക്കുന്നത്.അന്ന് സംവിധായകൻ ഐ.വി ശശിയും ഷെരീഫും പന്തിയിൽ ഫിലിംസ് എന്ന നിർമാണക്കമ്പനിയുടെ മദ്രാസിലെ ഓഫീസില്‍ ഒരുമിച്ച് താമസിക്കുന്ന കാലമായിരുന്നു.ഇരുവരും സിനിമാസ്വപ്നങ്ങൾ കണ്ട് ദിവസങ്ങൾ തള്ളി നീക്കുന്ന കാലം.ഐ.വി.ശശി അന്ന് സംവിധായകനായിട്ടില്ല,ഷെരീഫാകട്ടെ സിനിമയില്‍ കാലുറപ്പിക്കാനുള്ള ശ്രമത്തിലും.കഥയ്ക്കു വേണ്ടി തന്നെ സമീപിച്ച പ്രൊഡ്യൂസര്‍മാരോട് ഷെരീഫ് ആദ്യം പറഞ്ഞത് #അവളുടെ_രാവുകളുടെ കഥയാണ്.കഥ കേട്ട നിര്‍മാതാക്കളിൽ പലർക്കും വിഷയം ഇഷ്ടപ്പെട്ടെങ്കിലും കുടുംബസദസ്സിന് പറ്റിയ ചേരുവകളല്ല ചിത്രത്തിന്റേതെന്നും,തിരക്കഥ മൊത്തത്തിൽ തിരുത്തിയെഴുതണം എന്നും അഭിപ്രായപ്പെട്ടു..സെക്‌സ്..ആന്റി സെന്റിമെന്റല്‍..പലർക്കും പല കാരണങ്ങളായിരുന്നു.കഥ കേട്ട എല്ലാവരും ഇത് തന്നെ ആവർത്തിച്ചു പറഞ്ഞപ്പോള്‍ ഷെരീഫും ശശിയും ആ വിശ്വാസത്തില്‍ കുടുങ്ങി.സദാചാരവാദികളുടെ ഭയത്തെ തുടർന്ന് അവളുടെ രാവുകള്‍ സിനിമയാക്കണമെന്ന മോഹം ഇരുവരും താൽകാലികമായി ഉപേക്ഷിച്ചു.

വര്‍ഷങ്ങള്‍ കടന്നുപോയി.അതിനിടെ കളിപ്പാവ,കവിത,നാത്തൂന്‍ എന്നീ മലയാളം സിനിമകളുടെ തിരക്കഥകൾ ആലപ്പി ഷെരീഫ് എഴുതുകയും ആ സിനിമകളെല്ലാം സാമ്പത്തികമായി വിജയിക്കുകയും ചെയ്തു.അതോടെ ഷെരീഫിന് മലയാളസിനിമയില്‍ തിരക്കേറി.ഷെരീഫ് തിരക്കഥയെഴുതി കെ.പി.ഉമ്മർ നായകനായ #ഉത്സവം എന്ന സിനിമ വഴി ഐ.വി.ശശി അതിനോടകം സംവിധായകനായി മാറിക്കഴിഞ്ഞിരുന്നു..ആയിടെ ഐ.വി.ശശിയും ഷെരീഫും ഏതോ പടത്തിന്റെ ഷൂട്ടിംഗില്‍ ഹൈദരാബാദിലുള്ള സമയത്താണ് ഇരുവരുടെയും സുഹൃത്തും പ്രശസ്ത നിർമാതാവുമായ #രാമചന്ദ്രൻ അവരെ തേടി അവിടെയെത്തുന്നത്.രാമചന്ദ്രൻ നിർമ്മിച്ച ചിത്രങ്ങളില്‍ പലതിന്റേയും വിതരണചുമതല ഏറ്റെടുത്തിരുന്ന ശ്രീമാൻ #പാവമണിക്ക് നല്ലൊരു കഥ വേണം എന്നതായിരുന്നു രാമചന്ദ്രൻ തന്റെ ആഗമനോദ്ദേശ്യമായി ഷെരീഫിനെ അറിയിച്ചത്.രാമചന്ദ്രന്‍ ഉടൻ ഷെരീഫിനെയും കൂട്ടി മദ്രാസ്സിലേക്ക് പുറപ്പെട്ടു.അദ്ദേഹത്തിന്റെ നിർമാണക്കമ്പനിയായ മുരളി മൂവീസിന്റെ ഓഫീസിലിരുന്ന് തങ്ങൾക്ക് വേണ്ട സിനിമയുടെ കഥ ആലോചിക്കുകയായിരുന്നു ഇരുവരും.മലയാളത്തിലെ പ്രസിദ്ധരായ പല എഴുത്തുകാരിലും അവരുടെ പ്രശസ്തമായ കൃതികളിലും ആ ചർച്ചകൾ ചെന്നു മുട്ടി.ദീര്‍ഘമായ ആലോചനക്കും ചര്‍ച്ചകൾക്കും ശേഷം രാമചന്ദ്രന്‍ ഷെരീഫിനോട് പറഞ്ഞു : "ആശാനേ...ആശാന്റെ ആ വാരികയിൽ പ്രസിദ്ധീകരിച്ച നോവലില്ലേ..അതായാലോ?കുങ്കുമം വാരികയിൽ വരുന്ന #അവളുടെ_രാവുകൾ എന്ന നോവലിന്റെ കയ്യെഴുത്ത് പ്രതി രാമചന്ദ്രൻ വായിച്ചിട്ടുണ്ടായിരുന്നു.എന്നാൽ അതിനോടകം ആ നോവലിന്റെ സിനിമാസാധ്യതകൾ അന്വേഷിച്ച് നിരവധി പേർ വന്ന വിവരവും ആ സിനിമക്കുള്ളിൽ ഒളിഞ്ഞിരിക്കുന്ന സ്ഫോടനസാധ്യതയുള്ള വിഷയത്തെ തുടർന്ന് പലരും പിൻവാങ്ങിയ വിവരവും ഷെരീഫ് രാമചന്ദ്രനെ ധരിപ്പിച്ചു.തന്റെ പ്രിയസുഹൃത്തിനെ ഒരു നിലയില്ലാക്കയത്തിലേക്ക് തള്ളി വിടുന്നതിന് താൽപ്പര്യം ഇല്ലാഞ്ഞിട്ടായിരുന്നു ഷെരീഫിന്റെ ഇത്തരത്തിലുള്ളൊരു തുറന്നു പറച്ചിൽ.എന്നാൽ "പോട്ടാശാനേ,ഒന്നോ രണ്ടോ ലക്ഷം ഇങ്ങനെ പോവാണെങ്കില്‍ പോട്ടേ" എന്നതായിരുന്നു രാമചന്ദ്രന്റെ മറുപടി.കയ്യിൽ കാശുണ്ടായിട്ടല്ല,കടം വാങ്ങാനുള്ള രാമചന്ദ്രന്റെ ധൈര്യം അന്നേ ഇൻഡസ്ട്രിയിൽ പ്രസിദ്ധമാണ്. അവളുടെ രാവുകളെക്കുറിച്ച് സംസാരിച്ചിരിക്കുമ്പോളാണ് പെട്ടെന്ന് കഥാനായകൻ #പാവമണി അവരുടെ മുന്നിൽ പ്രത്യക്ഷപ്പെട്ടത്.വന്നപാടേ അദ്ദേഹം ചോദിച്ചത്

കഥ വല്ലതുമായോ എന്നാണ്.കൈവശം ഒരു ചെറിയ കഥയുണ്ടെന്നും അതൊന്ന് കേട്ടുനോക്കണമെന്നും രാമചന്ദ്രന്‍ പറഞ്ഞു.അദ്ദേഹത്തിന് കഥ ഇഷ്ടപ്പെടില്ല എന്നുറപ്പിച്ചായിരുന്നു വെറും പത്ത് മിനിട്ടു കൊണ്ടു ഷെരീഫ് അവളുടെ രാവുകളുടെ കഥാസാരം പറഞ്ഞു തീർത്തത്.എന്നാൽ കഥ കേട്ടയുടൻ പാവമണിക്ക് നന്നായി ഇഷ്ടപ്പെട്ടു.അദ്ദേഹം ഉടൻ പറഞ്ഞത്,ഈ കഥ നമ്മളെടുക്കുന്നുവെന്നും ഇതിനെത്ര പണം ചെലവായാലും അത് താന്‍ തരാമെന്നുമായിരുന്നു.ഷെരീഫും രാമചന്ദ്രനും പാവമണിയും കൂടി ഐ.വി.ശശിയെ സംവിധായകനായി നിശ്ചയിക്കുകയും ഫോണില്‍ വിളിച്ച് മുരളീമൂവീസിന്റെ അടുത്ത ചിത്രം അവളുടെ രാവുകളാണെന്നു പറയുകയും ചെയ്തു.കഥയെക്കുറിച്ച് ഐ.വി.ശശിയോട് ഒന്നും പറയേണ്ട കാര്യമില്ലായിരുന്നു.കാരണം നോവലിന്റെ ഓരോ അധ്യായവും എഴുതിക്കഴിയുമ്പോഴും അത് ആദ്യം വായിച്ചിരുന്നത് ഐ.വി.ശശി തന്നെയായിരുന്നു.ഷെരീഫും രാമചന്ദ്രനും ചര്‍ച്ചചെയ്ത് അവളുടെ രാവുകളുടെ സ്‌ക്രിപ്റ്റ് ഒന്ന് കൂടി മാറ്റിയെഴുതി.ചിത്രത്തിന്റെ ക്യാമറ കൈകാര്യം ചെയ്യാൻ #വിപിൻദാസിനെ നിശ്ചയിച്ചു.സിനിമയുടെ ഷൂട്ടിങ് വെറും 18 ദിവസം കൊണ്ട് പൂർത്തിയായി.സെക്സ് കൊണ്ടു ഉപജീവനം നടത്തുന്ന പെണ്‍കുട്ടിയുടെ കഥ സിനിമയാക്കിയപ്പോൾ അണിയറ പ്രവർത്തകർക്കും ശങ്ക,സിനിമ വിചാരിച്ചപോൽ ഓടുമോയെന്ന്.ചിത്രത്തിന് പ്രദർശനാനുമതി ലഭിക്കാൻ തന്നെ നിർമാതാവിന് ഏറെ പാടുപെടേണ്ടി വന്നു.സെക്സിന്റെ പശ്ചാത്തലത്തിൽ കുടുംബബന്ധങ്ങളുടെ കൂടി കഥ പറഞ്ഞ ചിത്രത്തിന് ????️ സര്‍ട്ടിഫിക്കറ്റായിരുന്നു അന്ന് ലഭിച്ചത്.(മലയാളത്തിൽ ആദ്യമായി ????️ സർട്ടിഫിക്കറ്റ് ലഭിച്ച ചിത്രം #എം_കൃഷ്ണൻനായർ സംവിധാനം ചെയ്‌ത #കല്യാണരാത്രിയിൽ എന്ന സിനിമയാണ്.അമിതമായ രതി രംഗങ്ങൾ കൊണ്ടല്ലായിരുന്നു ആ സിനിമക്ക് എ സർട്ടിഫിക്കറ്റ് ലഭിച്ചത്,മറിച്ച് ഹൊറർ രംഗങ്ങളാൽ സമ്പന്നമായത് കൊണ്ടാണ് ആ സിനിമക്ക് അത്തരമൊരു സർട്ടിഫിക്കറ്റ് അന്ന് ലഭിച്ചത്) മലയാളി അന്നോളം കണ്ട നായികാസങ്കല്‍പ്പങ്ങളെ ഒറ്റയടിക്ക് പൊളിച്ചെഴുതിയ ചിത്രം കൂടിയായിരുന്നു #അവളുടെ_രാവുകൾ.പുളിയിലക്കരമുണ്ടും ചന്ദനക്കുറിയും പാതിമുഖവുമുള്ള മലയാളി നായികമാര്‍ക്കിടയിലേക്കായിരുന്നു രാജി എന്ന നായികയെ ഐ.വി ശശി മലയാളസിനിമയിൽ അവതരിപ്പിക്കുന്നത്.അഭിസാരികയുടെ വേഷമാണെന്നറിഞ്ഞ് മലയാളത്തിലെ മുൻനിരനായികമാരെല്ലാം തിരസ്‌കരിച്ച വേഷമായിരുന്നു ചിത്രത്തിലേത്.തന്റെ 18ആം വയസ്സിലാണ് സീമ ഈ സിനിമയിലെ നായികാവേഷം കയ്യാളുന്നത്.പ്രശസ്ത കോറിയോഗ്രാഫറുടെ കീഴില്‍ നർത്തകിയായി പ്രവര്‍ത്തിച്ചുവരുന്നതിനിടയിലാണ് തന്റെ അടുത്ത സിനിമയില്‍ നായികയാവാമോയെന്ന് ഐ.വി.ശശി സീമയോട് ചോദിക്കുന്നത്.താന്‍ ആവശ്യപ്പെടുന്ന പണം പ്രതിഫലമായി തരാമോയെന്നായിരുന്നു സീമയുടെ മറുചോദ്യം.തരാമെന്ന് ശശി സമ്മതിച്ചതോടെയാണ് ചിത്രത്തില്‍ അഭിനയിക്കാന്‍ സീമ തയ്യാറായത്.മൂവായിരം രൂപയായിരുന്നു അന്ന് ആ സിനിമയില്‍ അഭിനയിച്ചതിന് സീമക്ക് ലഭിച്ച പ്രതിഫലം.അതൊരു തുടക്കമായിരുന്നു.ജയൻ തൊട്ട് മമ്മൂട്ടി വരെയുള്ള മലയാളത്തിലെ മുന്‍നിര നായകന്‍മാര്‍ക്കൊപ്പമെല്ലാം മത്സരിച്ചഭിനയിക്കുന്ന സീമയെയാണ് പിന്നീട് മലയാള സിനിമാലോകം കണ്ടത്.ശശിയും സീമയും ജീവിതത്തിലും ഒന്നിക്കുന്നതിനും പ്രേക്ഷകർ പിന്നീട് സാക്ഷിയായി

മദിരാശിയിൽ വച്ച് നടന്ന സിനിമയുടെ പ്രിവ്യൂവിന് മികച്ച പ്രതികരണമായിരുന്നില്ല ലഭിച്ചത്.മലയാളസിനിമയിലെ തലതൊട്ടപ്പന്മാര്‍ക്കു മുന്നിലായിരുന്നു സിനിമയുടെ ആദ്യ പ്രദർശനം നടന്നത്.ചിത്രം കണ്ടിറങ്ങിയ മലയാളസിനിമയിലെ പ്രമുഖ വിതരണക്കാരന്‍ അന്ന് തിരക്കഥാകൃത്ത് ആലപ്പി ഷെരീഫിനോട് പറഞ്ഞത്,ചിത്രം കാണിച്ചിരുന്ന തീയേറ്ററില്‍ ചെയറില്ലാത്തത് നന്നായി..ചെയറുണ്ടായിരുന്നെങ്കില്‍ സിനിമ കണ്ടവരെല്ലം തീയേറ്റർ അടിച്ചു പൊളിച്ചേനെ എന്നായിരുന്നു.!!പടം അത്രയ്ക്ക് ബോറാണെന്നും കേരളത്തിൽ ഈ തേവിടിശ്ശിക്കഥയുമായി ചെന്നാൽ ആളുകൾ തീയേറ്ററുകൾ അടിച്ചുതകർക്കുമെന്നുമായിരുന്നു അയാൾ പറഞ്ഞത്.കളർസിനിമകൾ,കൊട്ടകകളെ ഭരിക്കുന്ന കാലത്താണ് അവളുടെ രാവുകൾ ബ്ലാക്ക് & വൈറ്റിൽ റിലീസായത്.നിര്‍മാതാവും സംവിധായകനും തിരക്കഥാകൃത്തും വിവിധയിടങ്ങളിൽ പ്രേക്ഷകരുടെ ആദ്യപ്രതികരണമറിയാന്‍ ആകാംക്ഷയോടെ തന്നെ കാത്തിരുന്നു.മാറ്റിനി ഫുള്ളല്ലായിരുന്നു,ഫസ്റ്റ് ഷോക്ക് കുറച്ച് ആളുണ്ട്.സെക്കന്‍ഡ് ഷോയുടെ വിധിയറിയിച്ചു കൊണ്ട് ഫോണ്‍ ബെല്‍ മുഴങ്ങി.കണ്ണൂര്‍,തലശേരി,കോഴിക്കോട് എന്നിവിടങ്ങളിലെ തീയേറ്ററുകള്‍ക്കു മുന്നില്‍ വലിയ തോതിൽ ആൾക്കൂട്ടം..ആലപ്പുഴയില്‍ തിരക്കില്‍ ടിക്കറ്റ് കൗണ്ടര്‍ ഇടിഞ്ഞുവീണു..ഒരു തലമുറയൊന്നടങ്കം ഒരു സിനിമയെ ആരാധിച്ചു തുടങ്ങുന്നതിന്റെ നിശ്ശബ്ദസൂചനകളായിരുന്നു അതെല്ലാം..കൊട്ടകകളുടെ നിശ്ശബ്ദതയില്‍..ആള്‍ക്കൂട്ടത്തിന്‍റെ ശ്വാസോച്ഛാസത്തിന്‍റെ അനിയന്ത്രിതവേഗതയില്‍..ഒരു ബ്ലാക്ക് & വൈറ്റ് സിനിമ കൊട്ടക നിറക്കുന്ന ചരിത്രനിമിഷത്തിലേക്ക് ആ സിനിമ നടന്നു കയറി.കേട്ടറിവിനപ്പുറം ആകാംക്ഷ നിറയുന്ന കണ്ണുകള്‍ക്ക് മുന്നില്‍,ഒരുപാട് കാലം രാജിയും ബാബുവും ജയനും ചന്ദ്രൻമാഷും സ്ക്രീനില്‍ വന്നുതെളിഞ്ഞു

കേരളത്തിലങ്ങോളമുള്ള തീയേറ്ററുകളെ ഒന്നടങ്കം സിനിമ,പ്രകമ്പനം കൊള്ളിച്ചു.തീയേറ്ററിൽ പടം കാണാൻ ഒറ്റ മനുഷ്യരും വരില്ലെന്ന് പറഞ്ഞവര്‍ ഒറ്റയടിക്ക് നയം മറ്റി.സഭ്യതയുടെ അതിർവരമ്പുകളില്‍ തൂലികയിടറാതെ രതിയെ എങ്ങനെ മനോഹരമായി എഴുതാമെന്ന് ഷെരീഫും അതിനെ എത്രമേൽ മികച്ചതായി ദൃശ്യവത്കരിക്കാമെന്ന് ഐ.വി.ശശിയും ബോധ്യപ്പെടുത്തി.സിനിമയുടെ ആവിഷ്കാരത്തിലുൾപ്പടെ യാതൊരുവിധ പാളിച്ചകളോ പിഴവുകളോ അണിയറപ്രവർത്തകർക്ക് സംഭവിച്ചില്ല.കറുപ്പിലും വെളുപ്പിലും രാജി എന്ന പെണ്‍കുട്ടിയുടെ ചുറുചുറുക്ക് കാണാൻ ആളുകൾ തീയേറ്ററിലേക്ക് ഇടിച്ചു കയറി.സീമയുടെ പ്രകടനം തീയേറ്ററുകളെ ഹരം കൊള്ളിച്ചു,ക്ലൈമാക്സില്‍ അവളുടെ ജീവിതത്തിന്‍റെ നൊമ്പരം ജനം തിരിച്ചറിഞ്ഞു.ഐ.വി.ശശി എന്ന അനിഷേധ്യനായ ആൾക്കൂട്ടസംവിധായന്റെ ജനനം സത്യത്തിൽ അവിടെ ആരംഭിക്കുകയായിരുന്നു തിരക്കഥ പ്രകാരം സിനിമയുടെ ആദ്യഷോട്ട് ആരംഭിക്കുന്നത് ഇങ്ങനെയാണ്???????? നഗരത്തിലെ ഒരു ഹോട്ടലിന്റെ മുകളിലത്തെ നില,അവിടെ ഒരു മുറിയില്‍ കിടക്കുന്ന ഒരു പെണ്‍കുട്ടി(സീമ).അവളുടെ നഗ്നമായ അരക്കെട്ടിനെ വലയം ചെയ്തിരിക്കുന്ന ജയന്റെ(സുകുമാരൻ)രോമം നിറഞ്ഞുമുറ്റിയ കൈ.പെണ്‍കുട്ടി ഉറങ്ങുകയല്ല,ജയന്‍ നല്ല ഉറക്കത്തിലാണ്,അയാൾ കൂര്‍ക്കം വലിക്കുന്നുണ്ട്.സുന്ദരനാണ് അയാൾ.പെണ്‍കുട്ടിയും സുന്ദരിയാണ്.അവൾക്ക് പതിനേഴോ പതിനെട്ടോ വയസ്സു കാണും.രാജമ്മ എന്നാണു പേര്.രാജി എന്നാണ് വിളിക്കുന്നത്.അയാള്‍ ഉണരരുതെന്ന ഉദ്ദേശ്യത്തോടെ രാജി പതുക്കെ അയാളുടെ കൈ എടുത്തുമാറ്റി.പിന്നെ മെല്ലെ എഴുന്നേറ്റു.തലയിണയുടെ അടിയില്‍ നിന്നും തന്റെ പാവാടയും,ഹാഫ് സാരിയും എടുത്ത് ധരിച്ചു.കറുപ്പില്‍ വെള്ളപ്പുള്ളികളുള്ള പാവാട.കറുത്ത ഹാഫ്‌സാരി.വാഷ്‌ബേസിനടുത്ത് ചെന്ന് മുഖം കഴുകിത്തുടച്ചു.അവള്‍ ജനലിലൂടെ പുറത്തേക്കു നോക്കി. അരണ്ട വെളിച്ചത്തില്‍ പതഞ്ഞലക്കുന്ന കടല്‍..ചക്രവാളത്തിലേക്കു നീങ്ങിപ്പോകുന്ന മീന്‍തോണികളുടെ മീതെ പറക്കുന്ന കടല്‍ക്കാക്കകള്‍. അവള്‍ കട്ടിലിലേക്കു നോക്കി.അയാള്‍ ഉണര്‍ന്നിട്ടില്ല.അവള്‍ അയാളുടെ അടുത്തു ചെന്നു. രാജി : "ഏയ്" അയാള്‍ മിണ്ടുന്നില്ല..അനങ്ങുന്നില്ല..കൂര്‍ക്കം വലിച്ചുള്ള ഉറക്കം..അയാളുടെ അടുത്ത് ചെന്ന് അവൾ അയാളെ കുലുക്കി. രാജി : "ഏയ്" അയാള്‍ ഉണരുന്നില്ല. രാജി : "ഏയ് മൂപ്പരെ" അയാള്‍ ഞരങ്ങി,മൂളിത്തിരിഞ്ഞു കിടന്നു.രാജി നിലത്തേക്കു നോക്കി.കട്ടിലിനടുത്ത് ചെരിഞ്ഞു കിടക്കുന്ന ഒഴിഞ്ഞ വിസ്‌ക്കികുപ്പികൾ..പൊറോട്ടയും ഇറച്ചിയും വിളമ്പിയ എച്ചിലായ പ്ലേറ്റുകള്‍..ഗ്ലാസുകള്‍,കപ്പ്,സോസര്‍.അവള്‍ പിന്നെ അയാളെ വിളിച്ചില്ല.മേശക്കടുത്തേക്ക് നീങ്ങി.മേശപ്പുറത്ത് കുറെ നോട്ടുകള്‍,സ്വര്‍ണ്ണച്ചെയിനുള്ള വാച്ച്,വീര്‍ത്ത പേഴ്‌സ്. അവള്‍ നോട്ടുകള്‍ എടുത്ത് എണ്ണി. രണ്ട് - പത്ത്,മൂന്ന് - അഞ്ച്,രണ്ട് - രണ്ട്,ഒരു- ഒറ്റ. ആ നോട്ടുകള്‍ മടക്കി കൈയില്‍ വച്ചുകൊണ്ട് അവള്‍ വാതിൽക്കലേക്ക് നടന്നു.രണ്ടുചുവടുകള്‍ മാത്രമേ വച്ചുള്ളൂ.പെട്ടെന്ന് പേഴ്‌സിനെക്കുറിച്ചും വാച്ചിനെക്കുറിച്ചും ഓര്‍ത്തു നിന്നു.തിരിഞ്ഞു മേശയുടെ അടുത്തേക്ക് തന്നെ നടന്നു.വാച്ചും പേഴ്‌സും എടുത്ത് അയാളെ നോക്കി.അയാള്‍ അപ്പോഴും നല്ല ഉറക്കമാണ്.അവള്‍ മുറിയാകെ കണ്ണോടിച്ചു.ചുവരലമാരയില്‍ സ്യൂട്ട്‌കേസ്.അതു പൂട്ടിയിട്ടില്ല.അവള്‍ ചെന്നു സൂട്ട്‌കേസ് തുറന്നു.വാച്ചും പേഴ്‌സും അതിലിട്ടടച്ചു.വാതില്‍ക്കലേക്ക് നടന്നു.വാതില്‍ തുറന്നു പുറത്ത് ഇറങ്ങി.അവളുടെ പിന്നില്‍ അടയുന്ന വാതില്‍. ???????? സീമയുടെ രാജി എന്ന കഥാപാത്രത്തെ സിനിമയിൽ അവതരിപ്പിക്കുന്നത് ഇങ്ങനെയാണ് ***** ജീവിതത്തിലെ കഥാപാത്രങ്ങള്‍ പിന്നെ സിനിമയില്‍ കയറിച്ചെന്നിട്ടുള്ളത് നാം വായിച്ചറിഞ്ഞിട്ടുണ്ട്.എന്നാൽ അവളുടെ രാവുകൾ എന്ന സിനിമയെഴുതിയ ഷെരീഫിന്‍റെ അനുഭവം മറിച്ചാണ്.അവളുടെ രാവുകളില്‍ സീമ അവതരിപ്പിച്ച രാജിയെ നേരില്‍ കാണേണ്ടി വന്നിട്ടുണ്ട് തിരക്കഥാകൃത്തിന്.മദ്രാസിലെ ഒരു ഹോട്ടലിൽ വച്ചായിരുന്നു ആ സംഭവം അരങ്ങേറുന്നത്..പാതിരാത്രി..പെട്ടെന്ന് ഷെരീഫിന്‍റെ മുറിയിലേക്കൊരു സ്ത്രീ കയറിവന്നു..അപ്രതീക്ഷിതമായൊരു സ്ത്രീസാന്നിദ്ധ്യം..ഷെരീഫിന് ഒന്നും മനസ്സിലായില്ല.അവള്‍ക്കു മുറി മാറിയതാണെന്ന് പിന്നെ മനസ്സിലായി.കസ്റ്റമറല്ലെന്നു മനസ്സിലായ അവളോട് ഷെരീഫ് വെറുതെ ചോദിച്ചു "ഒരു രാത്രി നിനക്ക് എന്തു കിട്ടും"?? അവള്‍ പുറത്തേക്കിറങ്ങി ബ്രോക്കര്‍മാരെ പറഞ്ഞുവിട്ടു.അവളില്‍ താല്‍പ്പര്യമുണ്ടായിട്ട് ചോദിച്ചതാണെന്നു കരുതി ബ്രോക്കർമാർ ഷെരീഫിനെ സമീപിച്ചു.സ്ത്രീയുടെ ദേഹത്തിന്‍റെ വില പതിനായിരത്തില്‍ തുടങ്ങി ആയിരം വരെ പറഞ്ഞു നിർത്തി,ബ്രോക്കര്‍മാർ.ഷെരീഫ് അവരെ ആ മുറിയില്‍ നിന്നിറക്കി വിട്ടു.പോകുന്നതിനു മുമ്പ് ബ്രോക്കര്‍ ഒരു വിസിറ്റിങ് കാര്‍ഡ് നീട്ടി പറഞ്ഞു.. തേവയിരുന്താ കൂപ്പിട്.?? ജീവിതത്തിലാദ്യമായി തന്‍റെ കഥാപാത്രം ഒരു യാഥാർത്ഥ്യമായി മുന്നില്‍ വന്നു നില്‍ക്കുന്ന അപൂർവകാഴ്‌ച ഷെരീഫ് അനുഭവിച്ചറിഞ്ഞു അവളുടെ രാവുകള്‍ നല്‍കിയ അനുഭവങ്ങള്‍ അവസാനിക്കുന്നില്ല.ഒരിക്കല്‍ ഷെരീഫ് ഹോട്ടല്‍ പാംഗ്രോവില്‍ താമസിക്കുന്ന സമയം.ഒരു തെലുങ്കന്‍ ഓടിവന്നു അദ്ദേഹത്തിന്റെ കാലില്‍ വീണു.നിങ്ങളുടെ പേനയാണ് എന്നെ രക്ഷിച്ചതെന്ന് ഷെരീഫിനോട് പറഞ്ഞു.ഷെരീഫിനൊന്നും മനസിലായില്ല.ഒരു സിനിമാക്കമ്പനിയിലെ പ്യൂണായിരുന്നു അയാള്‍.മുതലാളി നല്‍കിയ പണം കൊണ്ട് ആദ്യമായി ഒരു സിനിമ വിതരണത്തിനെടുത്തു.ആ ചിത്രം മൂന്നു വര്‍ഷം ഒരേ തീയേറ്ററില്‍ ഓടി കോടികള്‍ സമ്പാദിച്ചു.അവളുടെ രാവുകളുടെ തെലുങ്ക് പതിപ്പായിരുന്നു ആ ചിത്രം.ഷെരീഫിന്റെ മകളുടെ വിവാഹച്ചെലവു വരെ നടത്തിത്തരാമെനായിരുന്നു ആ തെലുങ്കന്‍റെ ഓഫര്‍.ഒപ്പമിരുന്ന് ഒരു ചായ കുടിച്ച്,ഒരു പുഞ്ചിരി മാത്രം സമ്മാനിച്ച് ആ നന്ദിപ്രകടനം ഷെറീഫ് അവിടെ അവസാനിപ്പിച്ചു

ഇന്നത്തെ കാലത്ത് ചിന്തിക്കുവാന്‍ പോലും കഴിയാത്ത ഒന്നാണ് ഈ ചിത്രത്തിന്റെ ക്ലൈമാക്സ്.തെരുവുവേശ്യയായി ജീവിച്ച സീമയുടെ രാജി എന്ന കഥാപാത്രത്തെ കവിയൂർ പൊന്നമ്മ അവതരിപ്പിക്കുന്ന നായകന്റെ അമ്മ തന്റെ മരുമകളായി തിരഞ്ഞെടുക്കുന്നതാണ് ഈ സിനിമയുടെ ക്ലൈമാക്സ്.മലയാളസിനിമാഭൂമികയിൽ ഒരുകാലത്തും സംഭവിക്കാന്‍ സാധ്യതയില്ലാത്ത ഒന്നായിരുന്നു അത്.രാജിയെ വീട്ടിലേക്ക് പ്രവേശിപ്പിക്കുന്നത് തടയാൻ ശ്രമിക്കുന്ന ബഹദൂർ അവതരിപ്പിച്ച അച്ഛൻ കഥാപാത്രത്തെ പ്രതിരോധിച്ചുകൊണ്ട് കവിയൂർ പൊന്നമ്മയുടെ കഥാപാത്രം പറയുന്ന ഡയലോഗ് ഇതാണ്.."ഇവൾ എങ്ങനെ ചീത്തയായെന്ന് ഞാനറിഞ്ഞു.ഇവളുടെ സ്ഥാനത്ത് ഞാനായിരുന്നെങ്കിലും ചീത്തയായിപ്പോകുമായിരുന്നു".ആ അമ്മ ഇങ്ങനെ പറയുന്നിടത്താണ് നായകന്റെ അച്ഛൻ നിശ്ശബ്ദനായിപ്പോകുന്നത്.തെറ്റുകള്‍ ആവര്‍ത്തിക്കാതിരിക്കാന്‍ അവള്‍ക്ക് കഴിയുമെന്നും അവള്‍ എങ്ങനെ ചീത്തയായെന്ന് താനറിഞ്ഞുവെന്നും തന്റെ മകനെ അവള്‍ ചീത്തയാക്കിയിട്ടില്ലെന്നും അതാണ് തന്റെ മകന്റെ ഭാര്യയാകാന്‍ ഇവള്‍ക്കുള്ള യോഗ്യതയെന്നും പറഞ്ഞ് അടിവരയിട്ടുറപ്പിച്ചണ് ആ കുടുംബം തങ്ങളുടെ വീട്ടിലേക്ക് രാജിയെ ക്ഷണിക്കുന്നത്

രവികുമാര്‍,സുകുമാരന്‍,സോമന്‍,ബഹദൂര്‍,ജനാര്‍ദ്ദനന്‍,ശങ്കരാടി,കവിയൂര്‍ പൊന്നമ്മ.മീന എന്നിങ്ങനെ വന്‍ താരനിര തന്നെ ചിത്രത്തില്‍ അണിനിരന്നു.മലയാളത്തിലെ ഹിറ്റായ ചിത്രം 'ഹെർനൈറ്റ്സ്' എന്ന പേരിൽ ഹിന്ദിയിലും 'അവളിൻ ഇരവുകൾ' എന്ന പേരിൽ തമിഴിലും മൊഴിമാറ്റം ചെയ്തു.'കമല' എന്ന പേരിൽ കന്നടയിലും ഈ സിനിമ റീമേക്ക് ചെയ്തു.ഈ ചിത്രത്തിൽ സീമയ്ക്ക് ശബ്ദം നൽകിയിരിക്കുന്നത്,ആ സിനിമയിൽ മറ്റൊരു വേഷത്തിൽ അഭിനയിച്ച നടി മല്ലിക സുകുമാരനായിരുന്നു എന്ന പ്രത്യേകത കൂടിയുണ്ട്. റിലീസിങ് വേളയിൽ വെറും അശ്ലീലസിനിമ എന്ന ലേബൽ പതിച്ചു കിട്ടിയ സിനിമ കാലക്രമേണേ ഗൗരവകരമായ ചർച്ചകൾക്ക് വിധേയമായി,കൂടാതെ മലയാളസിനിമയിലെ ഏറ്റവും മികച്ച സ്ത്രീപക്ഷസിനിമകളിലൊന്ന് എന്ന ഖ്യാതിയും നേടിയെടുത്തു.മാംസളമെന്ന് തോന്നിപ്പിക്കുമാറ്,സ്ത്രീജീവിതത്തിൽ അന്തർലീനമായിരിക്കുന്ന ദുരിതപർവ്വങ്ങളുടെ നൈരന്തര്യത്തെ സൂചിപ്പിക്കുന്ന സിനിമയാണിത്.ജീവിതം ഒരു യാത്രയാണെന്ന രാജി എന്ന പെൺകുട്ടിയുടെ തിരിച്ചറിവാണ് സത്യത്തിൽ ഈ സിനിമയുടെ കാതൽ.സിനിമയിലൊരിടത്ത് അവൾ തന്നെ പറയുന്നുണ്ട് "ജീവിതത്തിന് മാറ്റമില്ല..സംഭവിച്ചതു തന്നെ സംഭവിക്കുന്നു..പറഞ്ഞത് തന്നെ നമ്മൾ വീണ്ടും പറയുന്നു..ഇന്നലെ ആരോ പറഞ്ഞത് തന്നെയാണ് ഇന്ന് നമുക്ക് പറയാനുള്ളതും" ഇത്ര ചെറുപ്രായത്തിൽ ഇങ്ങനെയൊക്കെ തിരിച്ചറിവു വന്ന പെൺകുട്ടി ഒരു അഭിസാരികയാണെന്നറിയുമ്പോൾ സദാചാരബോധത്തിൽ അടിയുറച്ചുപോയവരുടെ നെറ്റി ചുളിഞ്ഞേക്കാം.ഇത് അവളുടെ രാവുകളിലെ രാജിയുടെ വാക്കുകളാണ്.അസ്പൃശ്യതയാൽ പുറന്തള്ളപ്പെടുന്ന പെൺകുട്ടികൾ ഇരുട്ടിന്റെ മറവിൽ സ്വീകാര്യരാകുന്നതും,പെൺകുട്ടികൾ തെരുവിലേക്കെത്തപ്പെടുന്നതടക്കമുള്ള ഗൗരവകരമായ സാഹചര്യവും അന്ന് ഈ ചിത്രം ചർച്ച ചെയ്തിട്ടുണ്ട്.പുരുഷകേന്ദ്രീകൃതമായ ഒരു ന്യൂനപക്ഷത്തിന്റെ ലൈംഗികാഭിനിവേശങ്ങളിലേക്ക് ഒരു തടവുകാരിയായെത്തുന്നതിന് മുമ്പ് രാജിക്കും ഒരു കുടുംബമുണ്ടായിരുന്നു.അന്തിവരെ ചുമടെടുത്ത് കിട്ടുന്ന നാലോ അഞ്ചോ രൂപയിൽ നിന്ന് തന്റെ മകളെ ഡോക്ടറാക്കണമെന്നാഗ്രഹിച്ചിരുന്ന അച്ഛനുമമ്മമാർ മരണത്തിന് കീഴ്പ്പെടുകയും,കനത്ത മഴയിൽ തന്റെ വീട് നഷ്ടപ്പെടുകയും ചെയ്തപ്പോഴാണ് രാജി എന്ന കൗമാരക്കാരിക്ക് സ്കൂളിൽ പഠിക്കുന്ന തന്റെ അനുജനേയുമെടുത്ത് തെരുവിലേക്കിറങ്ങേണ്ടി വരുന്നത്.അവിടെ നിന്നാണ് അവൾ ആസക്തി നിറഞ്ഞ പുരുഷന്റെ കൺപടങ്ങളിലേക്കും അവിടെ നിന്ന് അവന്റെ കിടപ്പറയിലേക്കും ഈ സിനിമയിൽ ആനയിക്കപ്പെടുന്നത്

മലയാളസിനിമയുടെ ചരിത്രത്തിലാദ്യമായി നായികാപദവിയിലേക്കുയർന്ന ലൈംഗികത്തൊഴിലാളിയാണ് രാജി.ഇക്കിളിപ്പടമെന്ന ലേബലിൽ ആകൃഷ്ടരായി കൊട്ടകകളിലെത്തിയവർ രാജി എന്ന പെൺകുട്ടിയുടെ നിസ്സഹായവസ്ഥയിൽ വേദനിച്ചുകൊണ്ടും അവൾക്കു ലഭിച്ച പുതുജീവിതത്തിൽ ആഹ്ലാദിച്ചുകൊണ്ടുമായിരിക്കും പുറത്തേക്കിറങ്ങിയിട്ടുണ്ടാവുക.രാജിയുടെ ദൈന്യതയോ,സിനിമയുടെ കലാമൂല്യമോ പച്ചയായ പ്രമേയമോ ആയിരിക്കില്ല അന്ന് ആസ്വാദകരെ ആകർഷിച്ചത്,മറിച്ച് സീമയെന്ന യുവതിയുടെ ശരീരസൗന്ദര്യം തന്നെയായിരുന്നിരിക്കണം പ്രേക്ഷകർക്ക് ഏറ്റവും ആകർഷണീയമായി തോന്നിയത്.

ഈ സിനിമ ഇറങ്ങിയ കാലത്ത് അതിനെതിരെ ചന്ദ്രഹാസം മുഴക്കിയ ഇ.വി.ശ്രീധരൻ തന്നെ വര്‍ഷങ്ങള്‍ക്ക് ശേഷം ഇതിന്റെ തിരക്കഥയുടെ പുസ്തകരൂപത്തിന് അവതാരിക എഴുതി എന്ന പ്രത്യേകത കൂടിയുണ്ട്.ഒരാളുടെ കാഴ്ചപ്പാടുകള്‍ മാറിയെന്നതിന് ഒരു സിനിമ സാക്ഷിയാകുന്നു എന്നത് ശരിക്കുമൊരു അടയാളം തന്നെയാണ്.ഖേദപൂര്‍വ്വം എന്ന് അവതാരികയ്ക്ക് ശീര്‍ഷകം നൽകിയാണ് അവളുടെ രാവുകൾ എന്ന സിനിമയുടെ തിരക്കഥാരൂപത്തിൽ ഇ.വി.ശ്രീധരന്‍ അത് വ്യക്തമാക്കിയത്.ഇറങ്ങിയ കാലത്ത് വെറുമൊരു രതിച്ചിത്രമെന്ന ധാരണയെ പിന്നീട് ചിന്താതലത്തിലുള്ള മാറ്റത്തിലേക്ക് പരിണാമപ്പെടുത്തിയതിൽ മറ്റ് പ്രമുഖർക്കും നിർണായക സ്വാധീനമുണ്ട്.കേരളം കണ്ട ഏറ്റവും മികച്ച സൈദ്ധാന്തികനും ചിന്തകരിലൊരാളുമായ എം.ഗോവിന്ദന്‍ ഈ സിനിമയെക്കുറിച്ച് പറഞ്ഞത് ഇങ്ങനെയായിരുന്നു.???? "ആ സിനിമയ്‌ക്കെതിരെ ചിലർ എഴുതുന്നത് കുറെ ശുംഭന്‍മാര്‍ ചേര്‍ന്നുണ്ടാക്കിയ സദാചാരക്കമ്മറ്റിയുടെ പ്രസിഡന്റിനെപോലെയാണ്..രാജി എന്ന പെണ്‍കുട്ടി നമ്മുടെ ജീവിതത്തില്‍ നിന്ന് കയറി വന്നവളാണ്..മഹത്തായ ഒരു സിനിമയാണിതെന്ന് ഞാന്‍ ഒരിക്കലും പറയുകയില്ല..പക്ഷേ വേറൊരു രീതിയിലെങ്കിലും നിങ്ങൾ ആ സിനിമയെ കാണാന്‍ ശ്രമിക്കണം!! വ്യക്തിപരമായി എനിക്ക് ഐ.വി.ശശി എന്ന സംവിധായകന്റെസിനിമകളോടുള്ള ഇഷ്ടക്കൂടുതലിന്റെ പ്രധാനകാരണം,നമ്മുടെ നാട്ടിലെ ചില അലിഖിതസദാചാരനിയമങ്ങളെ മനോഹരമായ ക്ലൈമാക്സുകളാൽ മറികടന്നത് കൊണ്ടുകൂടിയാണ്.സ്ത്രീയെ സ്ഥിരസങ്കല്പങ്ങളിൽ ഒതുക്കി നിർത്താൻ പണിപ്പെടുന്ന മുഖ്യധാരാസിനിമാഭാഷ്യങ്ങൾക്ക് വിള്ളലേൽപ്പിച്ച് സ്ത്രീയെ പുതിയ വാതായനങ്ങളിലേക്ക് തുറന്നു വിട്ട സിനിമയാണ് അദ്ദേഹത്തിന്റെ പല സിനിമകളും.അവളുടെ രാവുകൾ അതിൽ മുൻപന്തിയിൽ വരുമെന്ന് ഇന്നും ഉറച്ചു വിശ്വസിക്കുന്നു.സ്ത്രീകഥാപാത്രങ്ങളെക്കുറിച്ചും അവരനുഭവിക്കുന്ന അടിച്ചമർത്തലുകളെക്കുറിച്ചും സംസാരിക്കേണ്ടതിന്റെ ആവശ്യകത മനസ്സിലാക്കിയവരാണ് ഐ.വി.ശശിയും ഷെരീഫും.സ്ത്രീശാക്തീകരണം എന്ന വിഷയത്തോടുള്ള അവരുടെ താല്പര്യം അവരുടെ പിൽക്കാലചിത്രങ്ങളിൽ പലതിലും വ്യക്തവുമാണ്.സെക്സിന്റെ അതിപ്രസരമടക്കം അത്തരം സിനിമകളിൽ ചൂണ്ടിക്കാണിക്കാൻ ഉണ്ടായേക്കാം,സിനിമയുടെ അവതരണത്തിൽ തന്നെ വിയോജിപ്പുകൾ ഉണ്ടായേക്കാം.എന്നാലും സ്വതന്ത്രവും ധീരവുമായ കഥാപാത്രങ്ങളെയാണ് ഈ കൂട്ടുകെട്ടിൽ പിറന്ന മിക്ക ചിത്രങ്ങളിലും കാണാൻ സാധിക്കുന്നത്.വ്യവസ്ഥാപിതമായ നിയമങ്ങളിൽ നിന്നും വ്യതിചലിച്ചു നടന്നവരായിരുന്നു ഐ.വി

ശശിസിനിമകളിലെ ഒട്ടുമിക്ക സ്ത്രീകഥാപാത്രങ്ങളും.സ്വന്തം ശരീരമൊരു ആയുധമായി കരുതിയാണ് രാജി,അവളുടെ രാവുകളിൽ പ്രതികരിക്കുന്നത്.ലൈംഗികതൊഴിലാളിക്കും അന്തസ്സുണ്ട് എന്ന് മലയാളിയോട് ആദ്യമായി പറഞ്ഞ പെണ്ണ് അവളാണ്.കന്മദത്തിലെ ഭാനുവിനെക്കാളും മണിച്ചിത്രത്താഴിലെ ഗംഗയേക്കാളും പഞ്ചാഗ്നിയിലെ ഇന്ദിരയേക്കാളും തിരക്കഥയിലെ മാളവികയേക്കാളും കരുത്തുറ്റ നായികയാണ് എന്നെ സംബന്ധിച്ചിടത്തോളം അവളുടെ രാവുകളിലെ രാജി വർഷങ്ങൾക്ക് ശേഷം വര്‍ണ്ണപ്പകിട്ട് എന്ന ഐ.വി.ശശിച്ചിത്രത്തിലും അഭിസാരികയായ നായികയെ കഥാന്ത്യത്തില്‍ നായകനും വീടും സ്വീകരിക്കുന്നുണ്ട്.കന്യകാത്വം നഷ്ടപ്പെട്ട നായികമാരെ സ്വീകരിക്കുന്ന നമുക്ക് പാർക്കാൻ മുന്തിരിത്തോപ്പുകളും അഴകിയ രാവണനും ഈ സിനിമയിൽ നിന്ന് പ്രചോദനമുൾക്കൊണ്ട് നിർമിക്കപ്പെട്ടവയാണെന്ന് വിശ്വസിക്കാനാണ് ഇന്നും താല്പര്യപ്പെടുന്നത്.ഒരു മൂന്നാംകിട രതിചിത്രത്തിലേക്ക് വഴുതിപ്പോകാമായിരുന്ന ഈ സിനിമയെ ഹൃദയസ്പൃക്കായ ഒരു അഭ്രകാവ്യമാക്കി മാറ്റിയ ഐ.വി.ശശി മാജിക്,മലയാളസിനിമ നിലനിൽക്കുന്ന കാലത്തോളം പഠനവിധേയമായിരിക്കുമെന്ന കാര്യം തീർച്ചയാണ്.