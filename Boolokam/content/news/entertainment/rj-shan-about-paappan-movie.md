---
author: Beaumaris
categories:
- Entertainment
comment_count: 0
date: 2022-07-25 15:51:02
draft: false
image: ''
like_count: 2424
share_count: 292
tags:
- joshy
- paappan movie
- RJ SHAAN
- suresh gopi
title: '"സ്വന്തം സിനിമയുടെ ശബ്ദം ഒറ്റക്കിരുന്ന് കേൾക്കുന്നത് , വല്ലാത്ത ഒരു അനുഭവമാണ്
  ! സിനിമ ഭ്രാന്തന്മാർക്കു മാത്രം മനസ്സിലാവുന്ന ഒരു അനുഭവം"'
view_count: 30724
---

സുരേഷ് ഗോപിയെ കേന്ദ്രകഥാപാത്രമാക്കി സംവിധായകൻ ജോഷി ഒരുക്കുന്ന 'പാപ്പന്‍' എന്ന ചിത്രത്തിന്റെ സെൻസറിങ് പൂർത്തിയായി. പാപ്പൻ U/A സർട്ടിഫിക്കറ്റോടെ സെൻസർ ചെയ്‌തിരിക്കുന്നു .ലേലം, പത്രം, വാഴുന്നോര്‍ തുടങ്ങി സുരേഷ്‌ഗോപിയെ നായകനാക്കി ജോഷി സംവിധാനം ചെയ്തിട്ടുള്ള ചിത്രങ്ങളൊക്കെയും സൂപ്പര്‍ഹിറ്റുകളായിരുന്നു.ഡേവിഡ് കാച്ചപ്പിള്ളി പ്രൊഡക്ഷന്‍സിന്റെ ബാനറില്‍ ഡേവിഡ് കാച്ചപ്പിള്ളി നിര്‍മ്മിക്കുന്ന ജോഷി-സുരേഷ് ഗോപി ചിത്രത്തില്‍ നൈല ഉഷ, നിതാ പിള്ള, ആശാ ശരത്ത്, കനിഹ, ഗോകുല്‍ സുരേഷ്, സണ്ണി വെയിന്‍, വിജയരാഘവന്‍, ഷമ്മി തിലകന്‍, ടിനി ടോം, ചന്തുനാഥ് എന്നിവരാണ് മറ്റ് പ്രധാന കഥാപാത്രങ്ങളെ അവതരിപ്പിക്കുന്നത്. ചിത്രത്തിന്റെ രചന നിർവഹിച്ചിരിക്കുന്നത് ആർ ജെ ഷാൻ ആണ്. അനുപമ പരമേശ്വരനെയും ഹക്കിം ഷാജഹാനെയും കേന്ദ്രകഥാപാത്രങ്ങളാക്കി ആർ ജെ ഷാൻ ഒരുക്കിയ ഷോർട്ട് ഫിലിം 'ഫ്രീഡം @ മിഡ്നൈറ്റ് ' യുട്യൂബിൽ വൈറലായിരുന്നു. ഒരുപാട് ചർച്ച ചെയ്യപ്പെട്ട ഒരു വർക്ക് ആയിരുന്നു അത്. അതുകൊണ്ടുതന്നെ പാപ്പൻ എന്ന ചിത്രത്തിൽ പ്രതീക്ഷയർപ്പിക്കാൻ പ്രേക്ഷകർക്കുള്ള കാരണങ്ങളിൽ സുരേഷ് ഗോപിയും ജോഷിയും കഴിഞ്ഞുള്ള ഘടകം ഷാൻ തന്നെയാണ്. ചിത്രത്തിന്റെ സെൻസറിങ് അനുഭവങ്ങളെ കുറിച്ച് ഷാൻ സോഷ്യൽ മീഡിയയിൽ കുറിച്ചത് ഇങ്ങനെ ആണ് . "‘സെൻസർ’ എന്റെ ആദ്യത്തെ അനുഭവമാണ്.തിരുവനന്തപുരത്തു , ആരുമില്ലാത്ത സെൻസർ ബോർഡിൻറെ തീയേറ്ററിൽ , അകത്തിരുന്നു ജൂറി പടം കാണുമ്പോൾ വാതിലിനു പുറത്തു ഒഴിഞ്ഞിട്ട ഒരു കസേരയിൽ ഒറ്റക്കിരുന്നു പടം കേൾക്കുക ! സിനിമയ്ക്കു ശേഷം ജൂറിക്ക് പറയാനുള്ള പരാമർശത്തിനായി കാത്തു നിൽക്കുക . അത്യധികം സന്തോഷത്തോടെ ജൂറി ഒന്നടങ്കം സിനിമയെ ഇഷ്ടപ്പെട്ടു എന്ന് പറയുക . സന്തോഷം ! ഇന്ന് ഒരു നല്ല ദിവസമായിരുന്നു . ഇനിയുള്ള ദിവസങ്ങളും അങ്ങനെ ആവട്ടെ എന്ന് പ്രാർത്ഥിക്കുന്നു. പാപ്പൻ U/A സർട്ടിഫിക്കറ്റോടെ സെൻസർ ചെയ്‌തിരിക്കുന്നു . ചിത്രം July 29-നു റിലീസ് ആകുന്നു . * അടച്ചിട്ട മുറിയുടെ പുറത്തു , സ്വന്തം സിനിമയുടെ ശബ്ദം ഒറ്റക്കിരുന്ന് കേൾക്കുന്നത് , വല്ലാത്ത ഒരു അനുഭവമാണ് ! സിനിമ ഭ്രാന്തന്മാർക്കു മാത്രം മനസ്സിലാവുന്ന ഒരു അനുഭവം ."