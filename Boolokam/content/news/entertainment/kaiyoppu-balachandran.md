---
author: Beaumaris
categories:
- Entertainment
comment_count: 0
date: 2022-08-10 16:31:09
draft: false
image: ''
like_count: 6698
share_count: 6729
tags:
- KAIYOPPU movie
- mammootty
- Shiju S Karna
title: '"ഒരു രാത്രിയെങ്കിലും എനിക്ക് കയ്യൊപ്പിലെ ബാലചന്ദ്രന്റെ മുറിയിൽ തങ്ങാൻ കഴിഞ്ഞിരുന്നുവെങ്കിൽ..."'
view_count: 239428
---

**ഒരു രാത്രിയെങ്കിലും എനിക്ക് കയ്യൊപ്പിലെ ബാലചന്ദ്രന്റെ മുറിയിൽ തങ്ങാൻ കഴിഞ്ഞിരുന്നുവെങ്കിൽ...** **Shiju S Karna** അദ്ദേഹമില്ലാത്ത ആ മുറിയിൽ നിരകളായി അടുക്കിച്ചേർത്ത ആ പുസ്തകങ്ങളിൽ തലോടി അവയെ തുറന്നു താളുകളുടെ പഴകിയ ഗന്ധം ശ്വസിക്കുവാൻ കഴിഞ്ഞിരുന്നുവെങ്കിൽ.... ഒരുതരം മണ്ണിന്റെ നിറമുള്ള ആ പുസ്തകതാളുകളിൽ സൂക്ഷിച്ചു നോക്കിയാൽ ഒരുപക്ഷെ ബാലചന്ദ്രന്റെ വിരൽ അടയാളങ്ങൾ കാണാൻ കഴിഞ്ഞേക്കും... തീർച്ചയില്ല. കാരണം ബാലചന്ദ്രൻ പുസ്തകതാളുകൾ മറിക്കുന്നത് പോലും സസൂക്ഷ്മമാണ്. അവയെ വേദനിപ്പിക്കാത്ത രീതിയിൽ, ഉറങ്ങിയ കുഞ്ഞിനെ തട്ടുകിട്ടുമോയെന്നാ ഭീതിയോടെ... പക്ഷെ കാലങ്ങളായി ആ വിരലുകൾ അവയെ സ്പർശിക്കുന്നത് കൊണ്ട് ഒരുപക്ഷേ എനിക്കാ വിരൽപാടുകൾ കാണാൻ കഴിഞ്ഞേക്കും. ആ നിധികളിൽ നിന്ന് ഞാൻ ഏറ്റവും പഴയത് കണ്ടെത്തി കൈകളിൽ വെയ്ക്കും. ശേഷം അത് തുറന്നു പഴയ കാലത്തെ ഓർക്കും... ഓരോ പുസ്തകവും ഓരോ കാലമാണ്. എനിക്കറിയാത്ത ആ പഴയ കാലത്തെ മനസ്സിൽ ആവാഹിച്ചു കൊണ്ട് തന്നെ ഞാൻ ആഴ്ന്നിറങ്ങും.. ഇഴ പൊട്ടിയ നൂൽ ഞാൻ കോർത്ത് കൊണ്ട് പുസ്തകതാളുകൾ വീണ്ടും ശെരിയാക്കും. പഴയ പശയുടെ ഗന്ധം എന്റെ നാസികയിലേക്ക് ഊർന്നിറങ്ങും എന്റെ കണ്ണുകൾ ആ വരികളിലെ അക്ഷരങ്ങളെ ശ്രദ്ധിക്കും. എന്ത് മനോഹരമായ പ്രിന്റിംഗ് ആയിരിക്കും.. വലിയ നിറമില്ലാത്ത എന്നാൽ പഴമയുടെ ഒരു മഞ്ഞ എന്നെ എവിടെയാകും ചെന്നെത്തിക്കുക.. രാത്രികളിലെ ആകാശവാണിയിലെ ഗാനങ്ങൾക്ക് ഒരു വല്ലാത്ത സൗന്ദര്യമാണ്. മഴ വേണ്ട. പകരം എനിക്ക് കിഴക്കേഭാഗത്തെ ജനലിൽ കൂടി ആ പൂർണ്ണചന്ദ്രനെ കാണണം ചെറിയ തണുത്ത കാറ്റിൽ ആ ഗാനങ്ങൾ കേട്ട് കൊണ്ട് ബാലചന്ദ്രന്റെ നിധികുംഭാരം എനിക്ക് ഓരോന്നായി ആർത്തിയോടെ കഴിക്കണം. എന്റെ ഭോജനം അത്രമേൽ ആർത്തിയോടെ ആയിരിക്കും. ഭാഷകളോ എഴുത്തുകാരോ എന്റെ രുചിയ്ക്ക് തടസ്സമാകില്ല. അവിടെയെനിക്ക് വലുപ്പചെറുപ്പമില്ല.. എങ്കിലും ഞാൻ ആർക്കായിരിക്കും ഒരു പരിഗണന കൊടുക്കുക. മനുഷ്യൻ എത്ര തന്നെ വേർതിരിവ് ഇല്ലെന്ന് പറഞ്ഞാലും ചില നിമിഷങ്ങളിൽ അവൻ സ്വാർത്ഥൻ തന്നെയാണ്... ചിലപ്പോൾ ഫയദോറിനെ ആകും ഞാൻ തേടി പോവുക.പോകുന്ന വഴിയിൽ പലരെയും ഞാൻ കണ്ടേയ്ക്കാം പക്ഷെ ദസ്തയിലേക്ക് എത്തുന്നത് വരെ ഞാൻ അവരെ ശ്രദ്ധിക്കില്ല. പെരുമ്പടവം സാറിന്റെ ഒരു സങ്കീർത്തനം പോലെ വായിച്ചത് മുതൽ പതിഞ്ഞ പേരാണ് അത്. ഇനി മാറില്ല. നാളുകളായി വിശന്നിരിക്കുന്നവന്റെ മുന്നിൽ അവനു സമ്മാനിച്ച വിഭവസമൃദ്ധമായ അന്ത്യ അത്താഴം പോലെ ഞാൻ ആർത്തിയോടെ കഴിക്കും. ആസ്വദിച്ചും. ബാലചന്ദ്രന്റെ മേശ തുറന്നു ഞാനാ മഷികുപ്പി സ്വന്തമാക്കും. വർഷങ്ങളുടെ പഴക്കമുണ്ട്.... ഇന്ത്യൻ മഷിയുടെ പ്രത്യേകത അതാണ്, അവയ്ക്കും പഴകും തോറും ഗന്ധത്തിന്റെ വീര്യം കൂടും.... അടപ്പ് തുറന്നു മൂക്കിനോട് ചേർക്കുമ്പോൾ തന്നെ എനിക്ക് അവ കടലാസ്സിൽ പകർത്താൻ തോന്നും. അതൊരു ഭ്രാന്ത് ആണ്. പക്ഷെ ബാലചന്ദ്രന്റെ മുറിയിൽ നിന്നത് വേണോ? അയാൾ അത് ആഗ്രഹിക്കുന്നുണ്ടാവോ... ഏയ്‌ തീർച്ചയായും ആഗ്രഹിക്കുന്നുണ്ടാവും. അതിഥികളെ അയാൾ തിരസ്കരിക്കില്ല. ഉറപ്പാണ്. ചിരിക്കുന്നുണ്ടാവും... "ഏയ്‌ സ്നേഹിതാ എന്നോളം ഭ്രാന്ത് ഞാൻ മറ്റൊരാളിലും കണ്ടിട്ടില്ല, പക്ഷെ താൻ വ്യത്യസ്തനാണ്, എന്തേ വരാൻ വൈകി... വരൂ ഒരു കോപ്പ മദ്യം കുടിക്കാം, പ്രിയരോടുള്ള നിമിഷങ്ങൾ ആ രാത്രികൾ മനോഹരമാക്കാം." ആ കിടക്കയിൽ ക്ഷീണം കൊണ്ട് അമരണം. വെളുത്ത പുതപ്പിൽ പഞ്ഞിക്കൊണ്ടുള്ള ചെറിയ മെത്തയിൽ... പണ്ട് അച്ഛൻ അച്ഛന്റെ മുണ്ട് കൊണ്ട് പായയിൽ വിരിക്കുമായിരുന്നു. മെത്ത ഇല്ല. പഴകിയ മുണ്ടിനൊരു പ്രത്യേക തണുപ്പ് ആണ്. വടിവൊത്തു നീളത്തിൽ മടക്കുകൾ ഇല്ലാതെ വിരിക്കുന്ന ആ മുണ്ടിന് മുകളിൽ കിടക്കുമ്പോൾ കിട്ടുന്ന തണുപ്പിനും ആ സുഖത്തിനും വല്ലാത്തൊരു അനുഭവം ആയിരുന്നു. ഭൂമിയിലെ ഏതൊരു പ്രശ്നവും ഒന്ന് കണ്ണടച്ചു തീർത്താൽ മതി ഈ നിദ്ര നിന്നേ നാളേയ്ക്ക് ഉണർത്തും എന്ന് പറഞ്ഞു കൊണ്ടായിരിക്കും അവയെന്നെ വരവേൽക്കുന്നത്. ഒരുപക്ഷെ ബാലചന്ദ്രന്റെ കിടക്കയും അങ്ങനെ ആകാം. അന്ന് രാത്രി ഞാൻ മയങ്ങില്ല. ചിന്തകളുടെ ഭാരം കാരണമാകാം... ഒരുപക്ഷെ അന്വേഷണം ആവാം... ബാലചന്ദ്രൻ പൂർത്തിയാക്കിയ മലയാളസാഹിത്യത്തിലെ മാറ്റത്തിന് ചർച്ച ആയേക്കാവുന്ന ആ മായാജാലത്തിന്റെ അദ്ദേഹത്തിന്റെ കൃതിയുടെ പകർപ്പ് അന്വേഷിച്ചു കൊണ്ട് അല്ലെങ്കിൽ അതിനൊരു സാധ്യതയുണ്ടോ എന്ന് സന്ദേഹിച്ചു കൊണ്ട്.