---
author: Beaumaris
categories:
- Entertainment
comment_count: 0
date: 2023-07-30 03:47:54
draft: false
image: https://cdn.boolokam.com/articles/2023/07/qffff.jpg
like_count: 12916
share_count: 1756
tags:
- bharathan
- Bineesh K Achuthan
- director
- writer
title: മലയാള ചലച്ചിത്ര ഭാഷയുടെ വ്യാകരണം തിരുത്തിയെഴുതിയ ഭരതൻ ഇല്ലാത്ത കാൽനൂറ്റാണ്ട്
  പൂർത്തിയാകുന്നു
view_count: 191220
---

**ഇന്ന് ഭരതൻ അനുസ്മരണ ദിനം.** **Bineesh K Achuthan** മലയാള ചലച്ചിത്ര ഭാഷയുടെ വ്യാകരണം തിരുത്തിയെഴുതിയവരിൽ പ്രധാനിയായ ഭരതൻ നമ്മെ വിട്ടു പിരിഞ്ഞിട്ട് ഇന്ന് (ജൂലൈ 30) കാൽ നൂറ്റാണ്ട് തികയുന്നു. 70 - കളിലെ നവതരംഗത്തിന്റെ ഭാഗഭാക്കായി മധ്യവർത്തി സിനിമ എന്ന സങ്കൽപ്പം പ്രാവർത്തികമാക്കുന്നതിൽ കെ.ജി.ജോർജ്ജ്, പത്മരാജൻ, മോഹൻ, ജോൺ പോൾ എന്നിവരോടൊപ്പം മുൻ നിരയിലായിരുന്നു ഭരതന്റെ സ്ഥാനം. അടിസ്ഥാനപരമായി ഒരു ചിത്രകാരനായിരുന്നതു കൊണ്ടും ചലച്ചിത്ര മേഖലയിലേക്ക് കടന്നുവന്നത് ഒരു കലാസംവിധായകനായിരുന്നത് കൊണ്ടുമാകാം ഭരതൻ ചിത്രങ്ങളുടെ വിഷ്വലുകൾക്ക് അസാധ്യ സൗന്ദര്യമായിരുന്നു. [](https://cdn.boolokam.com/articles/2023/07/dqdff-3.jpg)വാചിക പ്രാധാന്യമേറിയ അക്കാലത്തെ സിനിമകളെ ദൃശ്യപരമാക്കുന്നതിൽ ഭരതന്റെ പങ്ക് നിസ്തുലമാണ്. ശബ്ദരേഖ കേട്ടാൽ തന്നെ കഥ മനസിലാവുന്നിടത്ത് നിന്ന് സിനിമ പൂർണ്ണമായും ഒരു ദൃശ്യ മാധ്യമമാണെന്നും ആ ദൃശ്യഭാഷയുടെ മനോഹാരിത എന്ത് മാത്രമുണ്ടെന്നും മലയാള പ്രേക്ഷകർക്ക് അനുഭവവേദ്യമാകുന്ന തരത്തിലുള്ള ചിത്രങ്ങൾ ചെയ്ത് ഭരതൻ വിപ്ലവം സൃഷ്ടിച്ചു. ഭരതന്റെ ചലചിത്ര വിപ്ലവം ദൃശ്യഭാഷയിൽ മാത്രം ഒതുങ്ങി നിന്നില്ല. തൊട്ടാൽ പൊള്ളുന്ന, യാഥാസ്ഥിതിക സമൂഹത്തെ വെല്ലുവിളിച്ച പ്രമേയങ്ങൾക്ക് ചലച്ചിത്ര ഭാഷ്യമൊരുക്കാനും അദ്ദേഹം ധൈര്യം കാണിച്ചു. പ്രഥമ ചിത്രമായ പ്രയാണം തന്നെ യാഥാസ്ഥിതികരെ പ്രകോപിപ്പിച്ച ഇതിവൃത്തമായിരുന്നു കൈകാര്യം ചെയ്തത്. പ്രയാണത്തിന്റെ തമിഴ് റീമേക്കായ സാവിത്രി ആ നാട്ടിലുണ്ടാക്കിയ വിവാദങ്ങൾ ചില്ലറയല്ല. പിതൃ സഹോദരനും ഗുരുവുമായ പി.എൻ.മേനോൻ തുടക്കമിട്ട ഔട്ട്ഡോർ വിപ്ലവത്തെ വിപുലീകരിക്കുന്നതിലും അദ്ദേഹം ശ്രദ്ധ പതിപ്പിച്ചു. മദിരാശിയിലെ വിരസമായ സ്റ്റുഡിയോ സെറ്റുകളിൽ നിന്നും കേരളത്തിന്റെ മണ്ണിലേക്ക് മലയാള സിനിമയെ പറിച്ചു നട്ട ഇളയച്ഛന്റെ മാതൃക പിന്തുടർന്ന് ഉദയായുടെ ആലപ്പുഴയിലെയും മെറിലാന്റിന്റെ തിരുവനന്തപുരത്തെയും സ്റ്റുഡിയോകളിൽ നിന്നും മലയാള സിനിമയെ പുത്തൻ വഴിത്താരകളിലേക്ക് ഭരതൻ ആനയിച്ചു. [![](https://cdn.boolokam.com/articles/2023/07/qffff.jpg)](https://cdn.boolokam.com/articles/2023/07/qffff.jpg)സിനിമാ ലോകം അന്നു വരെ അകന്ന് നിന്ന സമൂഹങ്ങളിലേക്കും പ്രദേശങ്ങളിലേക്കും ഭരതന്റെ ചിത്രങ്ങളുടെ കാമറക്കണ്ണുകൾ ചെന്നെത്തി. അഗ്രഹാരങ്ങൾക്ക് പുറമെ ലോറിത്താവളങ്ങളിലേക്കും കടപ്പുറത്തേക്കും പാത്രനിർമ്മാണ സമൂഹങ്ങളിലേക്കും എന്ന് വേണ്ട, മലയാള സിനിമയിൽ അത് വരെ ദൃശ്യ ഗോചരമല്ലാത്ത സമസ്ത മേഖലകളിലും ഭരതൻ ചിത്രങ്ങൾ പ്രമേയപരമായി അധിനിവേശിച്ചു. എം ടി, തോപ്പിൽ ഭാസി, എൻ.ഗോവിന്ദൻ കുട്ടി, പത്മരാജൻ, ജോൺ പോൾ, ഡെന്നീസ് ജോസഫ്, ലോഹിതദാസ് തുടങ്ങിയ പ്രമുഖ തിരക്കഥാകാരൻമാരുടെയും ഉറൂബ്, കാക്കനാടൻ, തിക്കോടിയൻ, വിജയൻ കരോട്ട്, പി.ആർ.നാഥൻ തുടങ്ങിയ കഥാകൃത്തുക്കളുടെയും മല്ലികാ യൂനീസ് പോലെയുളള ജനപ്രിയ നോവലിസ്റ്റുകളുടെയും രചനകൾക്ക് ദൃശ്യഭാഷയൊരുക്കാൻ ഭരതന് കഴിഞ്ഞു. ദൃശ്യ ഭംഗിയിൽ ഏറെ ശ്രദ്ധ ചെലുത്തിയിരുന്നെങ്കിലും തന്റെ കഥാപാത്രങ്ങളുടെ പുറം മോടിയിൽ ഭരതൻ വിശ്വസിച്ചിരുന്നില്ല. അത് കൊണ്ട് തന്നെ തന്റെ നായകൻമാർ സൂപ്പർ താരങ്ങളോ അവരേ പോലെ തന്നെ സുന്ദര സുമുഖൻമാരോ ആകണമെന്ന നിബന്ധന അദ്ദേഹത്തിന് തീരെയില്ലായിരുന്നു എന്ന് വേണം കരുതാൻ. ഭരത് ഗോപിയും നെടുമുടി വേണുവും പ്രതാപ് പോത്തനും വിജയ് മേനോനുമടങ്ങുന്ന ഭരതന്റെ നായകൻമാർ അക്കാലത്തെ നായക സങ്കൽപ്പങ്ങളെ വെല്ലുവിളിച്ചവരാണ്. [![](https://cdn.boolokam.com/articles/2023/07/svvvvb.jpg)](https://cdn.boolokam.com/articles/2023/07/svvvvb.jpg)നായികമാരുടെ കാര്യത്തിലും ഭരതൻ ഇതിൽ നിന്നും വ്യത്യസ്തനല്ലെന്ന് കാണാം സുരേഖയും സൂര്യയും ജലജയും നിത്യയുമെല്ലാം അക്കാലത്തെ നായികാ സങ്കൽപ്പങ്ങൾക്ക് പുറത്തുള്ളവരായിരുന്നു. സൂപ്പർ താരങ്ങളെ തന്റെ ചിത്രങ്ങളിൽ നായകരാക്കിയപ്പോൾ പോലും അവരുടെ മാനറിസങ്ങൾക്കോ താരപകിട്ടിനോ തെല്ലും പരിഗണന നൽകാതെ അവരെ തന്റെ മനസിലുള്ള കഥാപാത്രങ്ങളായി മാത്രം ട്രീറ്റ് ചെയ്യുന്ന രീതിയാണ് ഭരതൻ അവലംബിച്ചിട്ടുള്ളത്. എങ്കിലും ഒരു കൈ കുറ്റം പോലെ " എന്റെ ഉപാസന " എന്ന ചിത്രം അവശേഷിക്കുന്നു. എന്തിനാണാ ചിത്രം ഭരതൻ സംവിധാനം ചെയ്തത് എന്ന് എനിക്കിത് വരെ മനസിലായിട്ടില്ല. സാജനോ പി.ജി.വിശ്വംഭരനോ ചെയ്യേണ്ട ഒരു മമ്മൂട്ടി - കുട്ടി - പെട്ടി ചിത്രം മാത്രമായിരുന്നു അത്. സാക്ഷാൽ പ്രേം നസീറിനെ പാർവ്വതിയിൽ തന്റെ ഒരു കഥാപാത്രമാക്കി അവതരിപ്പിച്ചപ്പോൾ 80 - കളുടെ മധ്യത്തിലെ മമ്മൂട്ടിയുടെ ഇമേജിനിണങ്ങുന്ന ഒരു വേഷം തുന്നി കൊടുക്കാൻ ഭരതൻ എന്ത് കൊണ്ട് തയ്യാറായി എന്നത് എന്നെ ആശ്ചര്യപ്പെടുത്തുന്ന ഒന്നാണ്.