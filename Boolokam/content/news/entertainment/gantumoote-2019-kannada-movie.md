---
author: Beaumaris
categories:
- Entertainment
comment_count: 0
date: 2022-08-21 14:10:02
draft: false
image: ''
like_count: 45770
share_count: 9862
tags:
- Gantumoote (2019)
- kannada movie
title: മധുരനൊമ്പരമായി ഈ കന്നഡച്ചിത്രം
view_count: 943746
---

**മധുരനൊമ്പരമായി ഈ കന്നഡച്ചിത്രം** **സുമയ്യ ഖാലിദ്** **Gantumoote (2019)** ****Spoiler alert** പതിവുപോലെ ഒരു ഫീൽ ഗുഡ് ചിത്രം എന്നു കരുതിയാണ് കാണാനിരുന്നത്. പക്ഷേ ഹൃദയത്തെ ആകെയുലച്ച ഒരു മധുരനൊമ്പരമായി ഒരു ഫീൽ ഹെവി അനുഭവമായി ഈ സുന്ദരചിത്രം. ഒറ്റനോട്ടത്തിൽ 90-കളുടെ അവസാനകാലഘട്ടത്തിലെ ഒരു പെൺകുട്ടിയുടെ ബാല്യ കൗമാര യൗവ്വനാനുഭവങ്ങളിലൂടെയുള്ള ഒരു പ്രദക്ഷിണമായി വിവക്ഷിക്കാമെങ്കിലും ആഖ്യാനത്തിലും ട്രീറ്റ്മെന്റിലും വളരെ വ്യത്യസ്ഥത പുലർത്തുന്ന രൂപാ റാവു സംവിധാനം ചെയ്ത ഈ ചിത്രത്തിന്റെ നെടുംതൂൺ തിരക്കഥയും നായിക മീരയായി നടിച്ച തേജു (Teju) എന്ന യുവനടിയുടെ അസാമാന്യപ്രകടനവും ആണ്‌. മീര എന്ന ഉൾക്കരുത്തും കാമ്പും തെളിഞ്ഞ ബുദ്ധിയും ഹൃദയനൈർമ്മല്യവും പ്രണയാർദ്രതയും കൈമുതലായുള്ള കേന്ദ്രകഥാപാത്രം എല്ലാ അർത്ഥത്തിലും ബോൾഡ് and ബ്യൂട്ടിഫുൾ ആണ്‌. She has no inhibitions whatsoever as to what she seeks in her romantic and erotic fantasies which could seem a bit surprising given the fact that she is a 90s girl. അതേസമയം എവിടെയാണ് അതിർവരമ്പ് വരയ്ക്കേണ്ടതെന്ന് അവൾക്കു നല്ല നിശ്ചയമുണ്ട്. സ്വന്തം സ്വകാര്യതയ്ക്കും ആത്മാഭിമാനത്തിനും നേരെയുള്ള കടന്നുകയറ്റത്തെയും മറ്റു പ്രതിസന്ധികളെയും ശക്തമായി നേരിടുന്ന മീര അവളുടെ ജീവിതത്തിലെ ഏറ്റവും വല്യനഷ്ടത്തെയും അതിജീവിച്ചുപോകുന്നത് ആ ഉൾക്കരുത്തുകൊണ്ടുതന്നെയാണ്. സ്ത്രീ-പുരുഷ വ്യക്തിത്വങ്ങൾ എങ്ങനെ പല കാര്യങ്ങളിലും പല രീതിയിലും വ്യത്യസ്തത പുലർത്തുന്നു എന്നതിന്റെ നേർക്കാഴ്ചകൂടിയാകുന്നു ചിത്രം. കാലാകാലങ്ങളായി പുരുഷന് കല്പ്പിച്ചുകൊടുത്തിട്ടുള്ള ഗുണഗണങ്ങളായ ധൈര്യവും വീരവും മനഃസാന്നിദ്ധ്യവും പേറുന്ന വ്യക്‌തിത്വമായി പ്രഥമദൃഷ്ട്യാ മധു എന്ന കേന്ദ്രകഥാപാത്രം തോന്നിപ്പിക്കുമെങ്കിലും കഥ വികസിക്കവേ അങ്ങനെയല്ലാ എന്നും സമൂഹം അടിച്ചേല്പിക്കുന്ന സമ്മർദ്ദങ്ങളെ മീരയെപ്പോലെ അത്രമേൽ സ്നേഹിക്കുന്ന പ്രണയിനിയുണ്ടായിട്ടും നേരിടാൻ മധുവിനാവുന്നില്ലാ എന്നും നമ്മൾ കാണുന്നു. [embed]https://youtu.be/gqigDG5F4FA[/embed] ചിത്രത്തിന്റെ ഛായാഗ്രഹണത്തെക്കുറിച്ച് പറയുകയാണെങ്കിൽ സാധാരണ നമ്മൾ കണ്ടുശീലിച്ച ക്യാമ്പസ്‌ ചിത്രങ്ങളിലെ ഏച്ചുകെട്ടി മുഴച്ചതുപോലെയുള്ള കൃത്രിമനിറക്കൂട്ടുകളോ വർണ്ണശബളിമയോ കാണാനാവില്ല. കഥാതന്തുവിനും ആഖ്യാനരീതിക്കും അനുസൃതമായ വളരെ സ്വാഭാവികമായ, മങ്ങിയ ഒരു ഗ്രേ/ ബ്രൗൺ ടോണിലുള്ള ലൈറ്റിങ്ങാണ്‌ അവലംബിച്ചിരിക്കുന്നത്. ചിത്രത്തിലെ ഗാനങ്ങൾ അനുസരണയും അടുക്കും ചിട്ടയുമില്ലാത്ത കൗമാര കാമനകൾക്കനുസൃതമായി കൃത്യമായ താളവട്ടചിട്ടകളുടെ ചട്ടക്കൂട്ടിൽ ഒതുക്കി നിർത്താതെ റൺ ഓൺ രീതിയിൽ ഇമ്പത്തോടെ ഒരുക്കിയിരിക്കുന്നു. Gantumoote എന്ന കന്നഡ വാക്കിന്റെ അർത്ഥം baggage എന്നാണ്. ചിത്രം കണ്ടുകഴിഞ്ഞാലും അതുളവാക്കുന്ന നനുനനുത്ത ഹൃദയാനുഭവം ദീർഘകാലം ഒരു ബാഗേജുപോലെ നമ്മോടൊപ്പം ഉണ്ടാകും ഉറപ്പ്. [embed]https://youtu.be/CY5c2VNaI2s[/embed] &nbsp; &nbsp;