---
author: Beaumaris
categories:
- Entertainment
comment_count: 0
date: 2023-08-20 15:28:58
draft: false
image: https://cdn.boolokam.com/articles/2023/08/dqdd.jpg
like_count: 5362
share_count: 1767
tags:
- aparna balamurali
- kunchakko boban
- padmini movie
- Senna Hegde
title: നിർഭാഗ്യവശാൽ 'പദ്മിനി'യിൽ ഇല്ലാത്തതും അതാണ്...
view_count: 68472
---

**Sanuj Suseelan** തങ്ങളുടെ ആദ്യ സിനിമയുടെ രചനയിൽ അഭിമുഖീകരിച്ച ചില വെല്ലുവിളികളെക്കുറിച്ച് ഏതോ അഭിമുഖത്തിൽ സിദ്ദിഖ് ലാൽ പറഞ്ഞ ഒരു കഥയുണ്ട്. ഒരു കോടീശ്വരന്റെ മകളെ തട്ടിക്കൊണ്ടു പോയവർ പണത്തിനു വേണ്ടി നമ്പർ മാറി ദാരിദ്ര്യം പിടിച്ച ഒരു വീട്ടിലേക്ക് വിളിക്കുന്നതാണല്ലോ സിനിമയുടെ മെയിൻ ത്രെഡ്. അന്നന്നത്തെ കാര്യങ്ങൾ നടന്നുപോകാൻ കഷ്ടപ്പെടുന്ന ഒരു വീട്ടിൽ ഫോൺ എങ്ങനെ വരും ? ലാൻഡ്‌ലൈൻ കണക്ഷനുകൾ കിട്ടാൻ അത്ര എളുപ്പമല്ലാതിരുന്ന അക്കാലത്ത് ഒരു പാവം പിടിച്ച വീട്ടിൽ ഫോൺ കാണിച്ചാൽ പ്രേക്ഷകർ അത് വിശ്വസിക്കുമോ എന്നവർ ചിന്തിച്ചു. അങ്ങനെയാണ് മത്തായിച്ചന്റെ വീട് ഒരു നാടക ബുക്കിങ് ഓഫിസായി മാറിയത്. ഒരു ബുക്കിങ് ഓഫീസിലെ ഏറ്റവും പ്രധാനപ്പെട്ട ഉപകരണം ഫോൺ ആണല്ലോ. അവിടെ ദാരിദ്ര്യവുമാവാം. നർമ്മം ഇരുതലമൂർച്ചയുള്ള വാളാണ്. അലക്ഷ്യമായി ഉപയോഗിച്ചാൽ ശക്തിയായി തിരിച്ചടിക്കുന്ന ആയുധമാണ്. അതിനെപ്പറ്റി നല്ല ധാരണയുള്ളവരായിരുന്നതു കൊണ്ടാണ് എങ്ങനെയെങ്കിലും കുറച്ചു തമാശ പറയുക എന്നല്ലാതെ ഏറ്റവും വിശ്വസനീയമായി അത് പറയാൻ അവർ കഷ്ടപ്പെട്ടത്. നിർഭാഗ്യവശാൽ പദ്മിനിയിൽ ഇല്ലാത്തതും അതാണ്. [](https://cdn.boolokam.com/articles/2023/08/dqqqqwww-2.jpg)സെന്ന ഹെഗ്‌ഡെയുടെ "തിങ്കളാഴ്ച നിശ്ചയം" എന്ന സിനിമയുടെ പ്രധാന ആകർഷണം അതിലെ സത്യസന്ധതയും അതോടൊപ്പം നൈസർഗ്ഗികമായ വരുന്ന നർമ്മ രംഗങ്ങളുമായിരുന്നു. അദ്ദേഹത്തിന് പരിചയമുള്ള പശ്ചാത്തലത്തിൽ കഥപറയുന്നതിന്റെ സൗകര്യവും ആ സിനിമയിലുണ്ടായിരുന്നു. കുഞ്ഞിരാമായണത്തിന്റെ രചയിതാവായ ദീപു പ്രദീപിന്റെ "ആദ്യ രാത്രി ഭാര്യ ഒളിച്ചോടിപ്പോകുന്നതോടെ കുഴപ്പത്തിലാവുന്ന ഭർത്താവ്" എന്നത് തീർച്ചയായും രസകരമായ ഒരു ത്രെഡാണ്. കൗതുകം സൃഷ്ടിച്ചുകൊണ്ട് തുടങ്ങി പ്രധാനപ്പെട്ട നാലു കഥാപാത്രങ്ങളെ പരിചയപ്പെടുത്തിക്കഴിയുന്നതോടെ കഥാന്ത്യം എന്താവുമെന്ന് ആർക്കും ഊഹിക്കാനാവും എന്നതാണ് ഈ കഥയ്ക് പറ്റിയ തകരാര്. അതൊരു വലിയ തകരാറല്ല. പക്ഷെ ക്ലൈമാക്സ് വരെയുള്ള യാത്ര കൃത്രിമമായി സൃഷ്ടിക്കപ്പെട്ടതുപോലെ തോന്നിയ്ക്കുന്നു എന്നത് ഒരു തകരാറാണ് താനും. ഒരു ഗ്രാമപ്രദേശത്തെ നിഷ്കളങ്കരായ കഥാപാത്രങ്ങൾ, പാലക്കാടിന്റെ പ്രകൃതി മനോഹാരിത, അഭിനേതാക്കളുടെ മികച്ച പ്രകടനം എന്നിവയാണ് ഈ സിനിമയുടെ ശക്തി. അടുത്ത കാലത്തു വന്ന സമാനമായ ചില സിനിമകളുടെ സ്വാധീനം അറിഞ്ഞോ അറിയാതെയോ ഇതിലുമുണ്ട്. [![](https://cdn.boolokam.com/articles/2023/08/dqdd.jpg)](https://cdn.boolokam.com/articles/2023/08/dqdd.jpg)അഭിനേതാക്കളിലേക്ക് വന്നാൽ കുഞ്ചാക്കോ ബോബനും വിൻസി അലോഷ്യസും ഉഗ്രനായിട്ടുണ്ട്. മെഡോണയും അപർണ്ണയും, നീരജ രാജേന്ദ്രനും ഗോകുലനും ശ്രീകാന്ത് മുരളിയും ഗണപതിയും അൽത്താഫും എല്ലാം നന്നായിട്ടുണ്ട്. സജിൻ അവതരിപ്പിച്ച മെത്തക്കച്ചവടക്കാരന്റെ കഥാപാത്രം രസകരമായി തുടങ്ങി പിന്നീട് കൈവിട്ടു പോയപോലെ തോന്നി. ആനന്ദ് മന്മഥൻ അവതരിപ്പിച്ച കഥാപാത്രം തിരുവനന്തപുരം ഭാഷയാണ് സംസാരിക്കുന്നത്. ആ കഥാപാത്രം തിരുവനന്തപുരത്തു നിന്ന് പാലക്കാടേക്ക് കുടിയേറിയതാണോ എന്നറിയില്ല. ആനന്ദിന്റെ അഭിനയം എനിക്ക് വളരെ ഇഷ്ടമാണ്. [embed]https://youtu.be/9FoBxcBee7k[/embed] ഒന്നോ രണ്ടോ കണ്ടിന്യൂയിറ്റി പിശകുകളും പടത്തിലുണ്ടെന്നു തോന്നി. കുഞ്ചാക്കോ ബോബനും അപർണ്ണയും ആനന്ദും കേസിന്റെ കാര്യം സംസാരിക്കാൻ വരുന്ന സമയത്ത് കോടതി കാന്റീനിൽ ഇരുന്നു ചായ കുടിച്ചുകൊണ്ടിരിക്കുമ്പോൾ ടി വിയിൽ സജിൻ അഭിനയിച്ച രാരീരം മെത്തയുടെ പരസ്യം കാണിക്കുന്നുണ്ട്. മെത്തയ്ക്കകത്ത് കയറി നിന്ന് തല പുറത്തിട്ടുള്ള പരസ്യം. എന്നാൽ കുറേക്കഴിഞ്ഞ് ഒരുദിവസം അപർണ്ണയ്ക്ക് ഫോൺ വരുമ്പോൾ സജിൻ ആ പരസ്യത്തിന്റെ ഷൂട്ടിങ് സെറ്റിൽ നിന്ന് ഫോൺ ചെയ്യുന്നതായാണ് കാണിക്കുന്നത്. ടി വി യിൽ വന്ന ഒരു പരസ്യം വീണ്ടും ഷൂട്ട് ചെയ്യുന്നതാണോ കാണിക്കുന്നത് ? [embed]https://youtu.be/3YdWN-GTxXQ[/embed] മറ്റൊരു തിങ്കളാഴ്ച നിശ്ചയമോ മറ്റൊരു കുഞ്ഞിരാമായണമോ പ്രതീക്ഷിക്കാതിരുന്നാൽ നന്നായി ആസ്വദിക്കാനാവുന്ന ചിത്രമാണ് പദ്മിനി. അല്പം പോലും അശ്ലീലമോ തെറിവാക്കുകളോ ഒന്നുമില്ല എന്നതും ചിത്രത്തിന്റെ ഒരു നന്മയായി പറയാൻ ആഗ്രഹിക്കുന്നു. നെറ്റ് ഫ്ലിക്സിൽ ഈ സിനിമ ലഭ്യമാണ്.