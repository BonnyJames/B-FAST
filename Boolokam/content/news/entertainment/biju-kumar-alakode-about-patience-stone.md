---
author: Beaumaris
categories:
- Entertainment
comment_count: 0
date: 2022-08-18 05:01:40
draft: false
image: https://cdn.boolokam.com/articles/2022/08/FFFF.jpg
like_count: 58845
share_count: 23885
tags:
- Biju Kumar Alakode
- PATIENCE STONE
title: സിനിമ സങ്കൽപ്പങ്ങളെ തകർത്തുകളഞ്ഞ സിനിമ 'പേഷ്യൻസ് സ്റ്റോൺ'
view_count: 944262
---

**Biju Kumar Alakode** അപൂർവമായൊരു മാന്ത്രികക്കല്ലുണ്ട്. അതു നിങ്ങൾ സ്വകാര്യമായി സൂക്ഷിയ്ക്കുക. പിന്നീട് നിങ്ങളുടെ വ്യഥകളും വിഷമങ്ങളും അതിനോടു പറയാം, എന്നും. നിങ്ങൾ മനസ്സിൽ ചാരമിട്ടു മൂടിവച്ച,മറ്റാരോടും പറയാനാവാത്ത രഹസ്യങ്ങളും അതിനോടു പറയാം. മാന്ത്രികക്കല്ല് അതെല്ലാം ക്ഷമയോടെ കേൾക്കും. അങ്ങനെ കേട്ടു കേട്ട് ഒരു ദിനം കല്ലിനു ജീവൻ വെക്കും. അന്ന് അതു പൊട്ടിച്ചിതറി ധൂളികളാകും, അതോടെ നിങ്ങളുടെ എല്ലാ വ്യഥകളും ഇല്ലാതെയാകും. ആ മാന്ത്രികക്കല്ലിന്റെ പേരാണു “ക്ഷമയുടെ കല്ല്“ അഥവാ “പേഷ്യൻസ് സ്റ്റോൺ“ (PATIENCE STONE). അഫ്ഗാനിസ്താനിലെ ഗ്രാമങ്ങളിലെ ഒരു വിശ്വാസമാണിത്. ഇതിനെ അടിസ്ഥാനപ്പെടുത്തി ആതിഖ് റഹിമി എന്ന അഫ്ഗാൻ എഴുത്തുകാരന്റെ ഒരു നോവലുണ്ട്. “പേഷ്യൻസ് സ്റ്റോൺ“. ഈ നോവൽ അദ്ദേഹം തന്നെ സംവിധാനം ചെയ്ത് അഫ്ഗാനിലെ ദാരി ഭാഷയിൽ സിനിമ ആക്കിയിട്ടുണ്ട്. വിഖ്യാത ഫ്രഞ്ച് തിരക്കഥകൃത്ത് ഴാങ് ക്ലോദ് ഷാരിയെർ ആണു സ്ക്രിപ്റ്റ്. ചിത്രം ഇറങ്ങിയത് ഫ്രാൻസിൽ. അനേകം പുരസ്കാരങ്ങൾ നേടിയതാണു ഈ ചിത്രം. ഈ ആഴ്ച ഞാൻ കണ്ടത് പേഷ്യൻസ് സ്റ്റോൺ സിനിമ ആയിരൂന്നു. എന്റെ സിനിമ സങ്കൽപ്പങ്ങളെ തകർത്തുകളഞ്ഞു ഇത്. അത്യസാധാരണം. ഇത്രയും ശക്തമായൊരു സ്ത്രീപ്പക്ഷ സിനിമ ഞാൻ കണ്ടിട്ടില്ല. ഇന്ത്യൻ ഭാഷകളിലൊന്നൂം ഇത്തരമൊരു ചിത്രമില്ല.താലിബാൻ-അമേരിയ്ക്കൻ ഏറ്റുമുട്ടലിൽ തകർന്ന ഒറു അഫ്ഗാൻ ഗ്രാമം. അവിടെ ഒരു തകർന്ന വീട്ടിൽ കഥാനായികയായ യുവതിയും രണ്ടു കുട്ടികളും താമസിയ്ക്കുന്നു. അവളുടെ ഭർത്താവ് ഒരു തീവ്രവാദിയാണ്. സംഘടനയിലെ പരസ്പരവഴക്കിനിടയിൽ കഴുത്തിൽ ബുള്ളറ്റ് തറച്ച് ജീവഛവമായി - കോമയിൽ- അയാൾ ആ വീട്ടിൽ കിടക്കുന്നു. അവർ തമ്മിൽ വയസ്സിൽ ഒത്തിരി വ്യത്യാസമുണ്ട്. അതി ക്രൂരനായിരുന്നു അയാൾ. അവരുടെ ദാമ്പത്യം അടിച്ചമർത്തലിന്റേതായിരുന്നു. ![](https://cdn.boolokam.com/articles/2022/08/FFFF.jpg)നിശ്ചേഷ്ടനായിക്കിടക്കുന്ന അയാളെ അവൾ പരിചരിയ്ക്കുന്നുണ്ട്. യുദ്ധത്തിൽ തകർന്ന അവിടെ യാതൊരു വരുമാന സാധ്യതകളും ഇല്ലാതിരുന്നിട്ടും അവൾ എങ്ങനെയൊക്കെയോ കാര്യങ്ങൾ നീക്കുന്നു. അതിനിടെ തീവ്രവാദി ആക്രമണങ്ങൾ ചുറ്റും നടക്കുന്നുമുണ്ട്.കോമയിൽ കിടക്കുന്ന അയാൾക്ക് താൻ പറയുന്നത് കേൾക്കാനാവുമെന്ന് മനസ്സിലായ അവൾ, അതു വരെ തന്റെ മനസ്സിൽ അടക്കിവെച്ചതെല്ലാം അയാളോട് പറയുന്നു. അതിൽ ഒരു കുട്ടിയുടെ സങ്കടങ്ങളുണ്ട്, ഭാര്യയുടെ വിഷമങ്ങളുണ്ട്, അവളുടെ ലൈംഗിക തൃഷ്ണകളുണ്ട്, ഒരു പെണ്ണിന്റെ എല്ലാ വികാരങ്ങളുമുണ്ട്. അയാളെ ഭയന്ന് അവൾ പറയാൻ മടിച്ചതും മറച്ചതും എല്ലാമുണ്ട്.നമ്മുടെയെല്ലാം സങ്കൽപ്പങ്ങളെ തകിടം മറിച്ചു കൊണ്ടാണ് സിനിമ മുന്നേറുന്നത്.... ഒടുക്കം ക്ഷമയുടെ കല്ല് പൊട്ടിച്ചിതറുമ്പോൾ സിനിമ അവസാനിക്കുന്നു..ഗോൾഷിഫ്റ്റെ ഫർഹാനി എന്ന ഇറാനിയൻ നടിയാണ് കഥാനായിക. (നമ്മുടെ തബുവിന്റെ രൂപ ഭംഗിയുണ്ട് അവർക്ക്). അസാധ്യ അഭിനയ വൈഭവം. ഒരു വിദേശ ചിത്രമായി ഫീൽ ചെയ്യില്ല. ഇംഗ്ലീഷ് സബ് ടൈറ്റിൽ ഉണ്ട്.എല്ലാവരും കാണുക ഈ ചിത്രം. (കുട്ടികളെ കാണിക്കുന്നുണ്ടെങ്കിൽ അല്പം മുൻകരുതലെടുക്കുക) **ചിത്രത്തിന്റെ ലിങ്ക്** [embed]https://youtu.be/fhoJtqpIboU[/embed]