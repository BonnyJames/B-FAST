---
author: Beaumaris
categories:
- Entertainment
comment_count: 0
date: 2023-01-23 13:25:19
draft: false
image: https://cdn.boolokam.com/articles/2023/01/kalli.jpg
like_count: 152278
share_count: 12967
tags:
- kallichellamma movie
- p pathmarajan
title: കള്ളിച്ചെല്ലമ്മ സിനിമയിൽ സൈക്കിളുമായി നിൽക്കുന്ന, 20 സെക്കന്റിൽ മാത്രം വന്നുപോയ
  ആ ചെറുപ്പക്കാരൻ  പിന്നീട് പ്രശസ്തനായി, മലയാളികൾക്ക് ഏറെ പ്രിയപ്പെട്ടവനായി
view_count: 2227482
---

മലയാളികളുടെ സ്വന്തം പപ്പേട്ടൻ പി പത്മരാജന്റെ മുപ്പത്തി രണ്ടാമത് ചർമവാർഷികമാണിന്ന്. അത്രമാത്രം ഹൃദ്യമായ അനവധി സിനിമകൾ തന്നിട്ട് ഒടുവിൽ ഒരു മയക്കത്തിനിടയിൽ വിടവാങ്ങിയ ആ പ്രതിഭയെ കാലങ്ങൾക്കു ശേഷവും ആരും മറന്നിട്ടില്ല. 1945 മെയ് 23 ന് ആലപ്പുഴ ജില്ലയിലെ മുതുകുളത്ത് ഞവരയ്ക്കൽ വീട്ടിൽ ദേവകിയമ്മയുടെയും തുണ്ടത്തിൽ അനന്ത പത്മനാഭപിള്ളയുടെയും ആറാമത്തെ മകനായി ജനിച്ചു. നാലു നോവലറ്റുകളും, പന്ത്രണ്ട് നോവലുകളും രചിച്ച പത്മരാജൻ 36 സിനിമകൾക്ക് തിരക്കഥ എഴുതുകയും 18 സിനിമകൾ സംവിധാനം ചെയ്യുകയും ചെയ്തു. ഞാൻ ഗന്ധർവ്വൻ എന്ന തന്റെ ചിത്രത്തിന്റെ പ്രിവ്യൂ കാണാനായി കോഴിക്കോട്ടെത്തിയ പത്മരാജൻ ഉറക്കത്തിലുണ്ടായ ഹൃദയസ്തംഭനം മൂലം 1991 ജനുവരി 24-ആം തീയതി രാവിലെ അവിടുത്തെ ഹോട്ടൽ മുറിയിൽ മരിച്ച നിലയിൽ കണ്ടെത്തി. ഇപ്പോൾ പത്മരാജനെ കുറിച്ചുള്ള വളരെ വ്യത്യസ്തമായൊരു കുറിപ്പാണു ശ്രദ്ധിക്കപ്പെടുന്നത്. Gopala Krishnan എഴുതിയത്. അദ്ദേഹം m3db യിലാണ് തന്റെ ഈ കുറിപ്പ് പങ്കുവച്ചത്. വായിക്കാം **Gopala Krishnan** 1969 ജൂൺ മാസം.. തിരുവനന്തപുരത്ത് "കള്ളിച്ചെല്ലമ്മ"യുടെ പുറംവാതിൽ ചിത്രീകരണം ആരംഭിച്ച ഒരു നാൾ കള്ളിച്ചെല്ലമ്മയുടെ രചയിതാവ് ജി വിവേകാന്ദൻ ഒരു ചെറുപ്പക്കാരനെയും കൂട്ടി ലൊക്കേഷനിൽ വന്നിട്ട് സംവിധായകനായ പി ഭാസ്കരനു അയാളെ പരിചയപ്പെടുത്തുന്നു. "എന്റെ കൂടെ ആകാശവാണിയിൽ ജോലി ചെയ്യുന്ന ആളാണ്.. അന്നൗൺസർ ആണ്.. സിനിമയിൽ മുഖം കാണിക്കാൻ ഒരു പൂതിയുണ്ട് പയ്യന്..!" അന്ന് ആകാശവാണിയിൽ ഉദ്യോഗസ്ഥനായിരുന്ന ജി വിവേകാനന്ദൻ പാതി തമാശയോടെ പറഞ്ഞ ഇക്കാര്യം പി ഭാസ്‌കരനും നിർമ്മാതാവ് ശോഭന പരമേശ്വരൻ നായരും ഗൗരവത്തോടെ സ്വീകരിച്ചു.. ആ "പയ്യനെ" ഉൾപ്പെടുത്താൻ വേണ്ടി ഒരു സീൻ എഴുതിയുണ്ടാക്കി, അതിൽ സെമി റൗഡിയുടെ വേഷവും നൽകി.. ![](https://cdn.boolokam.com/articles/2023/01/kalli.jpg)\--------------------- വഴിവക്കിൽ കച്ചവടത്തിനിരിക്കുന്ന ചെല്ലമ്മയുടെ അരികിലേക്ക് നാട്ടിലെ ഒരു തരികിട ചെറുപ്പക്കാരൻ സൈക്കിളും തള്ളി കടന്നുവരുന്നു.. ചെല്ലമ്മയെ കണ്ടതും അയാളുടെ മുഖത്തല്പം ശൃംഗാരം..! "ആഹ്.. ഇതാര് ചെല്ലമ്മയോ.. മുറുക്കിചുവപ്പിച്ച് നല്ല ജോറായിട്ടാണല്ലോ ഇരിപ്പ്..!" "മ് മ്.. എന്ത് .. പിടിക്കണില്ലേ..!" "ഹാ.. പഷ്ട്.. നമുക്കും കൂടെ സ്വല്പം തരുവോ..! "മ്.. തരാം.. വാടാ.." ഇതും പറഞ്ഞു ചെല്ലമ്മ ദേഷ്യത്തോടെ എഴുന്നേറ്റതും ഭയന്നുപോയ അയാൾ സൈക്കിളും കൊണ്ട് പറപറന്നു..! ഇതായിരുന്നു ആ രംഗം.. ഒരൊറ്റ ടേക്കിൽ തന്നെ പയ്യൻ ഉൾപ്പെടുന്ന ഈ 20 സെക്കന്റ് രംഗം ഓക്കേ ആയി..! ഷീല, മീന, അടൂർ ഭവാനി എന്നിവർക്കൊപ്പം ക്യാമറയിൽ മുഖം കാണിച്ചുകൊണ്ട് സിനിമയിൽ "ഹരിശ്രീ" കുറിയ്ക്കാൻ യോഗമുണ്ടായ ആ യുവാവിനെ നിങ്ങളെല്ലാവരും അറിയുമല്ലോ.. മലയാളികൾക്ക് ഒരുപാട് കഥകൾ പറഞ്ഞു തന്ന് ഒടുവിലൊരു തണുത്ത വെളുപ്പാൻ കാലത്ത് ഗന്ധർവ ലോകത്തേക്ക് പറന്ന പി പത്മരാജൻ..! ഇന്ന് 32ത് ചരമവാർഷികം.. പത്മരാജന് ഓർമ്മപ്പൂക്കൾ.