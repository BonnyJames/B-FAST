---
author: Beaumaris
categories:
- Entertainment
comment_count: 0
date: 2022-08-18 04:45:07
draft: false
image: https://cdn.boolokam.com/articles/2022/08/sd.jpg
like_count: 51798
share_count: 30087
tags:
- Featured
- johnson master
- music composer
- musician
- Shijo Manuel
title: ഇത് ഒരു പാട്ടോർമ്മയല്ല, ഒരു പാട് പാട്ടോർമ്മകളാണ്
view_count: 2140751
---

**Shijo Manuel** ഇന്ന്, ആഗസ്റ്റ് 18. സംഗീത സംവിധായകൻ ജോൺസന്റെ ചരമദിനം. ഒപ്പം അദ്ദേഹം ഈണമിട്ട് കൈതപ്രം എഴുതി എനിക്കേറെ പ്രിയപ്പെട്ടൊരു പാട്ടിന്റെ ജൻമദിനവും - 'നീലരാവിലിന്നു നിന്റെ താരഹാരമിളകി...' മലയാളത്തിലെ ഏറ്റവും മികച്ച യുഗ്മശാനങ്ങളിലൊന്നായ ആ ഗാനം ചെന്നൈയിലെ പ്രസാദ് സ്റ്റുഡിയോയിൽ പിറവിയെടുത്തിട്ട് ഇന്ന് മുപ്പത് വർഷങ്ങൾ പൂർത്തിയാകുന്നു. ഇത് ഒരു പാട്ടോർമ്മയല്ല, ഒരു പാട് പാട്ടോർമ്മകളാണ്. പാട്ടുകളുടെ ജൻമദിനങ്ങൾ ഒരിക്കലും ആഘോഷിക്കപ്പെടാറില്ല. ഗാനരചനയും സംഗീതസംവിധാനവും വെവ്വേറെ സമയങ്ങളിലായി നടക്കുന്നതിനാൽ പാട്ട് റെക്കോർഡ് ചെയ്യുപ്പെടുന്നതാണ് ജനനസമയം എന്ന് കരുതുകയാണ്. ആ നാളും മുഹൂർത്തവും മുൻതലമുറ വരെയുള്ള ചില ഗായകർ പാട്ടെഴുതിയെടുത്ത് റെക്കോർഡിംഗിനുപയോഗിക്കുന്ന ബുക്കുകളിൽ മാത്രമായി രേഖപ്പെടുത്തിയിട്ടുണ്ടാവും. നേരിട്ടറിയാവുന്ന ചിലരുടെ അത്തരം ബുക്കുകൾ ഒരുപാട് കൗതുകത്തോടെ ഞാൻ നോക്കിയിരുന്നിട്ടുണ്ട്. ദിവസം, സമയം, റെക്കോർഡിംഗ് സ്റ്റുഡിയോ, റെക്കോർഡിസ്റ്റ്, സിനിമ/ആൽബത്തിന്റെ പേര്, ഗാനരചന, സംഗീതം, സഹഗായകർ , പ്രൊഡക്ഷൻ ബാനർ എന്നുതുടങ്ങി എല്ലാ പാട്ടുകളുടെയും കഴിയുന്നത്ര വിവരങ്ങൾ രേഖപ്പെടുത്തിയവയായിരുന്നു ട.ജാനകിയുടെ റെക്കോർഡിംഗ് ബുക്കുകൾ. തിരക്കുകൾക്കിടയിൽ വിശ്വസിച്ചേൽപ്പിച്ച ജോലിക്കാരുടെ അശ്രദ്ധ മൂലം പൊടിയായിത്തീർന്ന ആ ശേഖരത്തെക്കുറിച്ച് വളരെ വേദനയോടെയാണ് അവർ എന്നോട് പറഞ്ഞത്.തുടക്കകാലത്ത് എല്ലാ വിവരങ്ങളും എഴുതി സൂക്ഷിച്ചുവെങ്കിലും മറ്റു ചില കാരണങ്ങളാൽ അത് തുടർന്നില്ലായെന്ന് യേശുദാസ് ഒരു അഭിമുഖത്തിൽ പറഞ്ഞത് വായിച്ചതോർമ്മ വരുന്നു. SPB യും എല്ലാ വിവരങ്ങളും എഴുതി സൂക്ഷിച്ചിരുന്നുവെന്നാണ് അറിയാൻ കഴിഞ്ഞത്.പുതിയ തലമുറയിലെ ഗായകർ മിക്കവരും ഐപാഡിലോ ടാബിലോ എഴുതിയെടുത്ത് അത് നോക്കി പാടുന്നതാണ് കാണാറുള്ളത്. ഡീറ്റെയിൽസ് ഒക്കെ എഴുതി സൂക്ഷിക്കുന്നവർ വളരെ ചുരുക്കമാണെന്ന് ചില സംഭാഷണങ്ങളിൽ നിന്നും മനസ്സിലായിട്ടുണ്ട്. (അവരവർ പാടിയതു തന്നെ പുറത്ത് വരുമോ എന്ന് ഒരുറപ്പുമില്ലാത്തപ്പോൾ അതൊക്കെ എഴുതിയെടുത്ത് വെറുതെ സമയം കളയണോ !) ![](https://cdn.boolokam.com/articles/2022/08/sd.jpg)ഗായകരായ ജെൻസിയുടെയും മിൻമിനിയുടെയും റെക്കോർഡിംഗ് ബുക്കുകളിൽ ചിലത് കൈമോശം വന്നുവെങ്കിലും ഉള്ളതെല്ലാം വളരെ നല്ല രീതിയിൽ എന്റെ കൈവശം സംരക്ഷിക്കപ്പെടുന്നുണ്ട്. ആ പേജുകളിലൂടെ കടന്നുപോകുമ്പോൾ പല ചരിത്രങ്ങളുടെയും ജനനമുഹൂർത്തം കാണാം.ചില കാര്യങ്ങൾ കൃത്യമായി ഓർത്തുവയ്ക്കുവാൻ വ്യക്തമായ പല കാരണങ്ങളും കാണും. 2011 ആഗസ്റ്റ് മാസത്തിലാണ് ആർകൈവ് ചെയ്യുവാനുളള ആഗ്രഹത്തോടെ മിനിയുടെ കൈവശം അവശേഷിച്ചിരുന്ന പഴയ പാട്ടുബുക്കുകൾ തിരഞ്ഞെടുത്ത് പേജുകൾ ഓരോന്നായി ശ്രദ്ധാപൂർവ്വം ഇളക്കിമാറ്റി ഫയൽ ഫോൾഡറുകളിലേയ്ക്ക് മാറ്റുന്നത്. 1991 ജനുവരി 24 ന് 'ലവ് 91' എന്ന ചിത്രത്തിന് വേണ്ടി (സിനിമ റിലീസ് ആയത് 'മീരാ' എന്ന പേരിലായിരുന്നു) ഇളയരാജയുടെ സംഗീതത്തിൽ വാലി എഴുതി മനോയും മിനിയും ചേർന്നു പാടിയ 'ലവ്വ്ണ്ണാ ലവ്വ്' എന്ന പാട്ടു മുതൽ 'കന്നത്തിൽ മുത്തമിട്ടാൽ' എന്ന സിനിമയിലെ 'സട്ടെന നനയ്ന്തത് നെഞ്ചം' വരെയുളള പാട്ടുകൾ അതിലുണ്ടായിരുന്നു. പ്രിയപ്പെട്ട ചില പാട്ടുകൾ 'ജനിച്ച ദിവസങ്ങൾ' അറിയാനുള്ള പരതലുകൾക്കിടയിലാണ് 1992 ആഗസ്റ്റ് 17, 18 എന്നീ തീയതികൾ പ്രാധാന്യത്തോടെ ശ്രദ്ധിച്ചത്. 17 നാണ് 'വിയറ്റ്നാം കോളനി' എന്ന സിനിമയിലെ 'പാതിരാവായി നേരം' , 'ഊരുവലം വരും വരും' എന്നീ രണ്ട് പാട്ടുകളും AVM G സ്റ്റുഡിയോയിൽ വച്ച് ലൈവ് ആയി പാടി റിക്കോർഡ് ചെയ്യപ്പെട്ടത്. തൊട്ടടുത്ത ദിവസം, ആഗസ്റ്റ് 18 - ന് പ്രസാദ് ലാബിൽ വച്ച് റെക്കോർഡ് ചെയ്ത ഗാനമാകട്ടെ, ജോൺസന്റെ സംഗീതത്തിൽ കൈതപ്രം എഴുതി യേശുദാസും മിൻമിനിയും ചേർന്ന് പാടി പുറത്തിറങ്ങിയ 'കുടുംബസമേതം' എന്ന ചിത്രത്തിലെ 'നീലരാവിലിന്നു നിന്റെ താരഹാരമിളകി' എന്ന ഗാനവും. (ലൈവ് റെക്കോർഡിംഗിൽ മിൻമിനിയ്ക്കൊപ്പം യേശുദാസിന് വേണ്ടി ട്രാക്ക് പാടിയത് നടേശനും - സംഗീതസംവിധായകനായ വിദ്യാധരന്റെ സഹോദരനായ നടേഷ് ശങ്കർ). റെക്കോർഡിംഗ് കണ്ടക്ട് ചെയ്തത് രാജാമണി. ![](https://cdn.boolokam.com/articles/2022/08/33tttt-1.jpg)പാട്ട് പഠിപ്പിക്കുന്നതിനും പഠിക്കുന്നതിനുമിടയിൽ വരികളിൽ വന്നിട്ടുളള തിരുത്തലുകളൊക്കെ കൗതുകത്തോടെ നോക്കുന്നതിനിടയിൽ ഒരുപാടോർമ്മകളും കൂടെയെത്തി.1992-93 കാലഘട്ടത്തിൽ കട്ടപ്പനയിലെ എന്റെ ITC പഠനകാലം, കട്ടപ്പന സെൻട്രൽ ജങ്ക്ഷനിലെ ചെറിയൊരു കാസറ്റ് കടയിൽ നിന്നും ഈ ഗാനം ആദ്യമായി കേട്ടത്, അവിടെയുള്ള സംഗീത തീയേറ്ററിൽ നിന്നും ഈ ചിത്രം കണ്ട ദിവസം (മോനിഷയുടെ മരണശേഷമാണ് ഈ സിനിമ കണ്ടത്. അത്കൊണ്ട് തന്നെ ഒരു വിങ്ങൽ ഏറെക്കാലം മനസ്സിനെ അലട്ടിയിരുന്നു), 'വെളളിനക്ഷത്ര'ത്തിൽ ഈ പാട്ടുകളുടെ റിവ്യൂ വായിച്ചത്, 'കുടുംബസമേതം' കാസറ്റ് ആദ്യമായി വാങ്ങിയത് (പിന്നീടും പല തവണ വാങ്ങിയിട്ടുണ്ട്) എന്നിങ്ങനെ പലതും ഓർത്തുപോയി. എന്തായാലും അപ്പോൾ ഒരു കാര്യം ഞാൻ തീർച്ചയാക്കി - ദിവസങ്ങൾക്കുള്ളിൽ 19 വർഷം പൂർത്തിയാകുന്ന ആ പാട്ടിന് അന്നേ ദിവസം ജൻമദിനമാണെന്ന് ശ്രോതാക്കളെ അറിയിച്ച് റേഡിയോയിൽ കേൾപ്പിക്കണം.പക്ഷേ 2011 ആഗസ്റ്റ് 18 എനിക്കായി കാത്തുവച്ചിരുന്നത് ഞാൻ ആലോചിച്ചിട്ടുപോലുമില്ലാതിരുന്ന വിയോഗവാർത്തയായിരുന്നു. ഒരു തവണ മാത്രം നേരിൽ കാണുകയും ഒത്തിരി തവണ ഫോണിൽ സംസാരിക്കുകയും ചെയ്തിട്ടുളള പ്രിയപ്പെട്ട സംഗീതസംവിധായകൻ ജോൺസൻ ഇനിയില്ല എന്ന വേദനയിൽ ആലോചനകളും തീരുമാനങ്ങളും വെറുതെയായിത്തീർന്നു. ![](https://cdn.boolokam.com/articles/2022/08/555-1.jpg)പിറ്റേന്ന് തൃശൂരിലെത്തി അവസാനമായി അദ്ദേഹത്തെ ഒരു നോക്കുകൂടികണ്ട് മടങ്ങിയ ഓർമ്മകളോടു ചേർന്ന് 'നീലരാവിലെ' പ്രണയം എന്നെന്നേയ്ക്കുമായി എന്റെയുളളിൽ വിഷാദം മാത്രമായി മാറി. ഏതാനും വർഷങ്ങൾക്ക് മുൻപ് യേശുദാസ് താൻ പാടിയതിൽ പ്രിയപ്പെട്ട പത്തു ഗാനങ്ങളിലൊന്നായി മനോരമ ഓണപ്പതിപ്പിൽ അനീഷ് നായരുമായി നടത്തിയ അഭിമുഖത്തിൽ ഈ പാട്ടിനെ തിരഞ്ഞെടുത്തതും പിന്നീടെപ്പോഴോ ഈ പാട്ടിന്റെ ചിത്രീകരണകഥകൾ സംവിധായകൻ ജയരാജ് പറഞ്ഞ് ഒരു വാരികയിൽ വായിച്ചതും ഈ പാട്ടോർമ്മകൾക്ക് അകമ്പടിയാണ്. (ഈ കുറിപ്പ് വായിച്ചിട്ടു 'യേശുദാസിന്റെ ഭാഗം കൂടി മിക്സ് ചെയ്തപ്പോഴല്ലേ ഗാനം പൂർണ്ണമാകുന്നത്, അന്നല്ലേ ഗാനത്തിന്റെ യാഥാർത്ഥജൻമദിനം' എന്നൊരു സുഹൃത്ത് ചോദിക്കുകയുണ്ടായി. ആലോചിക്കുമ്പോൾ ശരിയാണെങ്കിലും മുഖ്യഗായികയും സംഘഗായകരും ഗാനരചയിതാവും സംഗീതസംവിധായകനും പശ്ചാത്തലസംഗീതജ്ഞരും ഒരുമിച്ച് ചേർന്ന് ലൈവായി റെക്കോർഡ് ചെയ്ത ആ നിമിഷങ്ങളിലാണ് പാട്ട് ജനിച്ച് വീണത് എന്ന് കരുതാനാണിഷ്ടം !) ചരിത്രങ്ങളായി മാറിയ പാട്ടുകളുടെ ശില്പികൾ ഒരുമിച്ചു കൂടി ആ പാട്ടുകളിലൊന്നിന്റെയെങ്കിലും ജൻമദിനം ചരിത്രത്തിലെന്നെങ്കിലും ആഘോഷിച്ചേക്കുമോ !