---
author: Beaumaris
categories:
- Entertainment
comment_count: 0
date: 2023-08-28 05:09:55
draft: false
image: https://cdn.boolokam.com/articles/2023/08/r2r2rrr.png
like_count: 4268
share_count: 2333
tags:
- hijack
- hijack web series
title: മലയാളികൾക്ക് പ്രത്യേകമായി ഒരു സർപ്രൈസും ആദ്യ എപ്പിസോഡിൽ തന്നെയുണ്ട്
view_count: 91708
---

**Vani Jayate****** ഹൈജാക്ക് ആപ്പിൾ ടിവിയിൽ സ്ട്രീം ചെയ്യുന്ന തരക്കേടില്ലാത്ത ഒരു സീരീസ് ആണ്. അതിന്റെ ഏറ്റവും വലിയ ഗുണം എന്താണെന്ന് വെച്ചാൽ കൂടുതൽ വലിച്ചു നീട്ടി എന്തിനാണ് ഇതിന്റെ മുന്നിൽ മെനക്കെട്ടിരിക്കുന്നത് എന്ന ചോദ്യം അവശേഷിപ്പിക്കുന്നില്ല എന്നതാണ്. മുക്കാൽ മണിക്കൂറോളം വരുന്ന ഏഴ് എപ്പിസോഡുകളിൽ പറയുന്നത് പലതവണ കണ്ടിട്ടുള്ള കാഴ്ചകൾ തന്നെയാണ്. എന്നാൽ ഒരു വ്യത്യാസം ഹീറോയുടെ സൂപ്പർ ഹീറോ അഴിഞ്ഞാട്ടം വലിയൊരളവ് വരെ ഒഴിവാക്കിക്കൊണ്ട് പറഞ്ഞു പോയി എന്നതാണ്. ദുബായിൽ നിന്നും ലണ്ടൻ ഹീത്രൂ ലക്ഷ്യമാക്കി പറന്നുയരുന്ന കിങ്‌ഡം എയർലൈന്റെ ഫ്‌ളൈറ്റ് പറന്നുയർന്ന് ഒരു മണിക്കൂറുകൾക്കുള്ളിൽ ഹൈജാക്ക് ചെയ്യപ്പെടുകയും തുടർന്നുള്ള ആറോളം മണിക്കൂറുകളിൽ അതെ തുടർന്ന് നടക്കുന്ന സംഭവവികാസങ്ങളുമാണ് സീരീസിന്റെ കാതൽ. ഓരോ എപ്പിസോഡും മുക്കാൽ മണിക്കൂറോളം വരുന്ന സെഗ്മെന്റുകൾ ആണ്. കോർപ്പറേറ്റ് ബിസിനസ് നെഗോഷ്യേറ്റർ ആയ സാം നെൽസൺ താനുമായി അകന്നു കഴിയുന്ന ഭാര്യയുടെ അടുത്തേക്ക് മടങ്ങാൻ ദുബായിൽ നിന്ന് ലണ്ടനിലേക്ക് ഹൈജാക്ക് ചെയ്യപ്പെടുന്ന കിംഗ്ഡം എയർലൈൻസ് വിമാനത്തിൽ കയറുന്നിടത്താണ് സീരീസ് തുടങ്ങുന്നത്. ടേക്ക്‌ ഓഫ് കഴിഞ്ഞ ഉടനെ ടോയ്‌ലെറ്റിലേക്ക് എത്തുന്ന ഒരു പെൺകുട്ടി അവിടെ നിന്നും കണ്ടെത്തുന്ന ഒരു ബുള്ളറ്റിനെക്കുറിച്ച് സഹയാത്രികനായ മർക്കസിന്റെ അറിയിക്കുന്നു. https://www.youtube.com/shorts/a3N405jDUus?feature=share എന്നാൽ ഈ മർക്കസ് തന്നെ ഹൈജാക്കിംഗ് ക്രൂവിന്റെ ഭാഗമായത് കൊണ്ട് തന്റെ കൂടെയുള്ള മറ്റുള്ള ക്രൂവിനെ അലർട്ട് ചെയ്തു കൊണ്ട് പ്ലാൻ ചെയ്തതിലും മുന്നേ വിമാനത്തിന്റെ നിയന്ത്രണം ഏറ്റെടുക്കാൻ നിർബന്ധിതരാവുന്നു. പൈലറ്റിനെ ഭീഷണിപ്പെടുത്തി കോക്ക്പിറ്റിലേക്ക് ആക്സസ് നേടിയ ഹൈജാക്കർമാർ വിമാനത്തിന്റെ വൈ-ഫൈ ഓഫാക്കുന്നതിന് മുമ്പ്, സംഭവത്തെക്കുറിച്ച് ഭാര്യക്ക് സന്ദേശമയയ്‌ക്കാൻ സാമിന് കഴിയുകയും അവൾ അത് പോലീസിൽ ജോലി ചെയ്യുന്ന തന്റെ ബോയ്ഫ്രണ്ട് ഡാനിയേലിന് കൈമാറുകയും ചെയ്യുന്നു. പൈലറ്റിന്റെ ഭാഗത്ത് നിന്നും ആദ്യം ലഭിച്ച ഡിസ്ട്രസ്സ് സിഗ്നൽ ദുബായ് എടിസി ഉദ്യോഗസ്ഥൻ കാര്യമാക്കി എടുത്ത് സ്വയം അന്വേഷിക്കാൻ ഇറങ്ങുന്നു. ചെക്കിൻ ബാഗേജ് ക്ലിയറൻസിലുള്ള നീല എന്ന പെൺകുട്ടിയുടെ ദുരൂഹമായ പെരുമാറ്റവും അയാളുടെ ശ്രദ്ധയിൽ പെടുന്നു. ![](https://cdn.boolokam.com/articles/2023/08/r2r2rrr.png)തുടർന്ന് വിമാനത്തിൽ സാമും, താഴെ അന്വേഷണോദ്യോഗസ്ഥരും ചേർന്ന് നടത്തുന്ന റെസ്ക്യൂ ഓപ്പറേഷൻ ആണ് ഏഴ് എപ്പിസോഡുകളായി പറയുന്നത്. കുറച്ചു സ്ലോ സ്റ്റാർട്ട് ആണെങ്കിലും, ആദ്യ രണ്ടു എപ്പിസോഡുകൾക്ക് ശേഷം ചൂട് പിടിച്ചു പ്രേക്ഷകരെ എൻഗേജ് ചെയ്യാൻ സാധിച്ചിട്ടുണ്ട്. ഒരു ഹൈജാക്ക് ആണെന്ന് സ്ഥിരീകരിക്കാൻ കഴിയാത്ത ഉദ്യോഗസ്ഥരും, സാം എന്താണ് ശ്രമിക്കുന്നത് എന്നതിലെ അവ്യക്തതയും ഒക്കെ ഉദ്വേഗത്തോടെ കാണാൻ പ്രേരിപ്പിക്കുന്ന ഘടകങ്ങളാണ്. നെറ്ഫ്ലിക്സിലെ സീരീസ് ലൂപ്പിന്റെ സ്രഷ്ടാവായ ജിം ഫീൽഡ് സ്മിത്തിന്റെ ഈ സീരീസിൽ ഇദ്രിസ് എൽബയാണ് സാം നെൽസന്റെ റോളിലുള്ളത്. മറ്റൊരു പ്രധാന വേഷത്തിൽ എത്തുന്നത് ആർച്ചി പഞ്ചാബിയാണ്. ഈ ജനുസ്സിലുള്ള സീരീസുകളിലും സിനിമകളിലുമൊക്കെ കാണാവുന്ന ആക്ഷൻ എലമെന്റുകൾ ഹൈജാക്കിൽ കുറാവാണ്. ആക്ഷനെക്കാൾ കൂടുതൽ ഡ്രാമയിൽ ഊന്നിയുള്ള ഒരു അപ്പ്രോച്ച്ചാണ് ജിം എടുത്തിട്ടുള്ളത്. സാമിന്റെ ഉദ്ദേശങ്ങൾ എന്താണ് എന്നുള്ളതിൽ അവ്യക്തത സൃഷ്ടിക്കുന്ന കൺഫ്യുഷനിൽ ആണ് ഉദ്വേഗം സൃഷ്ടിക്കുന്നത്. അഞ്ചാമത്തെ എപ്പിസോഡിന് ശേഷം ഗതിവേഗം കൂടി എല്ലാവരെയും തൃപ്തിപ്പെടുന്ന ഒരു ക്ളൈമാക്സിലാണ് അവസാനിക്കുന്നത്. പൊതുവെ കണ്ടിരിക്കാവുന്ന ഒരു സീരീസ് തന്നെയാണ് ഹൈജാക്ക്. അവസാനമായി മലയാളികൾക്ക് പ്രത്യേകമായി ഒരു സർപ്രൈസും ആദ്യ എപ്പിസോഡിൽ തന്നെയുണ്ട്.