---
author: Bonny
categories:
- Entertainment
comment_count: 0
date: 2023-08-14 15:12:27
draft: false
image: http://13.232.38.164/wp-content/uploads/2023/08/FWFWF-1024x576.jpg
like_count: 51392
share_count: 13223
tags:
- jailer movie
- Nelson Dilipkumar
- rajanikanth
title: 300 കോടി പിന്നിട്ട് 'ജയിലർ' പടയോട്ടം തുടരുന്നു
view_count: 672108
---

**ഹൗസ്‍ഫുൾ ഷോകളുമായി ജയിലർ 300 കോടി പിന്നിട്ട് പടയോട്ടം തുടരുന്നു** ടൈഗർ മുത്തുവേൽ പാണ്ഡ്യനായി രജനികാന്ത് തിയേറ്ററുകള്‍ തോറും വിസ്മയമായി ആളിപ്പടർന്നിരിക്കുകയാണ്. ഫാൻസുകാർക്ക് മാത്രമല്ല സിനിമാ പ്രേമികള്‍ക്കേവർക്കും ഉത്സവപ്രതീതി സമ്മാനിച്ച് പടയോട്ടം തുടരുകയാണ് രജനികാന്ത് - നെൽസൺ ചിത്രം 'ജയിലർ'. ഓഗസ്റ്റ് പത്തിന് തിയേറ്ററുകളിലെത്തിയ ചിത്രം നാല് ദിനം പിന്നിടുമ്പോൾ ആഗോള ബോക്സോഫീസിൽ 300 കോടി ക്ലബ്ബിൽ ഇടം നേടിയതായാണ് റിപ്പോർട്ട്. ട്രേഡ് അനലിസ്റ്റ് രമേശ് ബാലയാണ് ഇത് സംബന്ധിച്ച് ട്വീറ്റ് ചെയ്തിരിക്കുന്നത്. 300 കോടി ക്ലബ്ബിൽ എത്തുന്ന നാലാമത്തെ രജനി ചിത്രം കൂടിയായിരിക്കുകയാണ് ജയിലർ. 'എന്തിരൻ', 'കബാലി', 2.O എന്നിവയാണ് മുമ്പ് 300 കോടി കടന്ന തലൈവർ സിനിമകൾ. [](http://13.232.38.164/wp-content/uploads/2023/08/fqqqq-1.jpg)റിട്ടയേർഡ് പോലീസ് ഓഫീസറായ ടൈഗർ മുത്തുവേൽ പാണ്ഡ്യൻ എന്ന കഥാപാത്രമായി രജനികാന്തിന്‍റെ വൺമാൻ ഷോ തന്നെയാണ് 'ജയിലർ' എന്നാണ് പ്രേക്ഷകരുടെ സാക്ഷ്യം. തലൈവരെ ഏതു രീതിയിൽ പ്രേക്ഷകർ കാണണമെന്ന് ശരിയായ ധാരണയോടെ തന്നെയാണ് നെൽസൺ 'ജയിലർ' അണിയിച്ചൊരുക്കിയിരിക്കുന്നതെന്ന് ഏവരും ഒരേ സ്വരത്തിൽ പറയുന്നു. ഒപ്പം പ്രതിനായക വേഷത്തിൽ എത്തിയിരിക്കുന്ന വിനായകനും ഞെട്ടിക്കുന്ന പ്രകടനമാണ് കാഴ്ചവെച്ചിരിക്കുന്നത്. കൂടാതെ കാമിയോ റോളിലെത്തിയ മോഹൻലാൽ, ശിവരാജ്കുമാർ, ജോക്കി ഷ്രോഫ് എന്നിവരുടെ പ്രകടനവും ലോകം മുഴുവനുമുള്ള സിനിമയുടെ വലിയ സ്വീകാര്യതയ്ക്ക് ഒരു പ്രധാന ഘടകമാണെന്നും ഏവരും വിലയിരുത്തുന്നുണ്ട്. അന്യായ ഫ്രഷ്നെസ് സമ്മാനിക്കുന്നതാണ് ഇവരുടെ ഗെറ്റപ്പ്. പ്രത്യേകിച്ച് മോഹൻലാൽ അവതരിപ്പിക്കുന്ന മാത്യൂസ് എന്ന കഥാപാത്രത്തിന്‍റെ എൻട്രിയിൽ തിയേറ്ററുകളിൽ പ്രേക്ഷകർ ആവേശാരവം തീർക്കുന്നുണ്ട്. മലയാള സിനിമകളിൽ പോലും ഇത്തരത്തിൽ പക്കാ മാസ് ഗെറ്റപ്പിൽ മോഹൻലാലിനെ ആരും ഇതുവരെ അവതരിപ്പിച്ചിട്ടെല്ലെന്നും മലയാളി പ്രേക്ഷകർ സോഷ്യൽമീഡിയയിലുള്‍പ്പെടെ കുറിച്ചിട്ടുണ്ട്. ആറ് കോടിക്കടുത്താണ് കേരളത്തില്‍ നിന്ന് മാത്രം റിലീസ് ദിവസത്തില്‍ 'ജയിലര്‍' നേടിയത്. റിലീസ് ഡേയില്‍ കേരളത്തില്‍ നിന്ന് ഏറ്റവും അധികം കളക്ഷന്‍ നേടുന്ന സിനിമ എന്ന നേട്ടവും 'ജയിലര്‍' ഇതോടെ സ്വന്തമാക്കി കഴിഞ്ഞിരിക്കുകയാണ്. [![](http://13.232.38.164/wp-content/uploads/2023/08/FWFWF-1024x576.jpg)](http://13.232.38.164/wp-content/uploads/2023/08/FWFWF.jpg)പ്രേക്ഷകരെ ഒരു നിമിഷം പോലും ബോറടിപ്പിക്കാത്ത ഒരു ടോട്ടൽ ഫൺ ഫിൽഡ് ആക്ഷൻ പാക്ക്ഡ് സിനിമ തന്നെയാണ് 'ജയിലർ'. ത്രസിപ്പിക്കുന്ന ഇന്‍റര്‍വെൽ പഞ്ചും കൊടൂര മാസ് സെക്കൻഡ് ഹാഫും ക്ലൈമാക്സ് ട്വിസ്റ്റും ഇമോഷൻസും ഡാർക്ക് കോമഡിയുമൊക്കെ പ്രായഭേദമെന്യേ ഏവരേയും പിടിച്ചിരുത്താൻ പോന്നതാണെന്നാണ് തിയറ്റർ ടോക്. ചിത്രത്തിലെ മറ്റ് താരങ്ങളായ രമ്യാ കൃഷ്ണന്‍, വസന്ത് രവി, സുനില്‍, കിഷോര്‍, തമന്ന, ജി മാരിമുത്ത് തുടങ്ങിയവരും കഥാഗതിയെ സ്വാധീനിക്കുന്ന വേഷങ്ങളിലാണ് ചിത്രത്തിൽ എത്തിയിരിക്കുന്നത്. അനിരുദ്ധിന്‍റെ സംഗീതമാണ് ചിത്രത്തിൽ അന്യായ വൈബ് സമ്മാനിക്കുന്ന മറ്റൊരു ഘടകം. മാസ് രംഗങ്ങളിലും അതോടൊപ്പം തന്നെ ഇമോഷണല്‍ രംഗങ്ങളിലും ഏറെ മികവുപുലർത്തുന്ന പശ്ചാത്തല സംഗീതമാണ് അനിരുദ്ധ് നൽകിയിട്ടുള്ളത്. അതോടൊപ്പം ചിത്രത്തിന്‍റെ ഓരോ രംഗങ്ങൾക്കും ചേർന്ന രീതിയിൽ മികവുറ്റ ഗാനങ്ങളും സിനിമയിലുണ്ട്. വിജയ് കാ‍ർത്തിക് കണ്ണന്‍റെ ഛായാഗ്രഹണവും ഏറെ മികച്ചുനിൽക്കുന്നതാണ്. അന്യായ സ്റ്റൈലിഷ് ഫ്രെയിമുകളാണ് അദ്ദേഹം നൽകിയിരിക്കുന്നത്. സ്റ്റണ്ട് ശിവയൊരുക്കിയ ആക്ഷൻ സീനുകളും ഏവരേയും ത്രസിപ്പിക്കുന്നതാണ്. ആകെ മൊത്തത്തിൽ തീയറ്ററില്‍ ആഘോഷിക്കാന്‍ സാധിക്കുന്നൊരു ഫുള്‍ എന്‍റര്‍ടെയ്നറാണ് നെൽസൺ, രജനി ആരാധകർക്ക് സമ്മാനിച്ചിരിക്കുന്നത്. സൺ പിക്ചേഴ്സിന്‍റെ ബാനറിൽ കലാനിധി മാരൻ നിർമിച്ച 'ജയിലർ' ശ്രീ ഗോകുലം മൂവീസിന്‍റെ ബാനറിൽ ഗോകുലം ഗോപാലൻ ആണ് കേരളത്തിൽ ചിത്രം വിതരണത്തിനെത്തിച്ചിരിക്കുന്നത്. ഡ്രീം ബിഗ് ഫിലിംസാണ് ചിത്രത്തിന്‍റെ ഡിസ്ട്രിബ്യൂഷൻ പാർട്ണർ.