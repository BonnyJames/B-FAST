---
author: Beaumaris
categories:
- Entertainment
comment_count: 0
date: 2022-10-07 05:46:41
draft: false
image: ''
like_count: 77659
share_count: 21523
tags:
- Josemon Vazhayil
- santhosh lakshman
title: '"സേട്ടാ.... ഞാൻ ബംഗാളിയല്ല സേട്ടാ...", മലയാള സിനിമയിലെ സ്ഥിരം ബംഗാളി - സന്തോഷ്
  ലക്ഷ്മൺ'
view_count: 1462846
---

**Josemon Vazhayil** സേട്ടാ.... ഞാൻ ബംഗാളിയല്ല സേട്ടാ...!!! “സേട്ടാ ഈ ഫോണിൻ്റെ ചാർജർ ഉണ്ടോ സേട്ടാ..?“ ‘ഒരു വടക്കൻ സെൽഫി‘യിൽ ചായക്കടയിൽ വച്ച് നിവിൻ പോളിയോട് ഈ ചോദ്യം ചോദിക്കുന്ന ബംഗാളിയെ നമ്മൾ മലയാളികൾ മറക്കാൻ ഇടയില്ല. ആ ബംഗാളിയെ മറക്കാൻ അദ്ദേഹം തന്നെ സമ്മതിച്ചില്ല എന്ന് വേണം പറയാൻ. കാരണം പിന്നിടങ്ങോട്ട് 15 ഓളം ചിത്രങ്ങളിൽ ബംഗാളി വേഷത്തിൽ അദ്ദേഹം വന്നുകൊണ്ടേയിരുന്നു...!! മലയാള സിനിമലെ ഒരു സ്ഥിരം ബംഗാളി. അദ്ദേഹത്തിൻ്റെ പേരാണ് ‘സന്തോഷ് ലക്ഷ്‌മൺ‘. ആദ്യ ബംഗാളി വേഷം ‘ഒരു വടക്കൻ സെൽഫി‘യാണെങ്കിലും, ‘ആൻ മരിയ കലിപ്പിലാണ്‘ എന്ന ചിത്രത്തിലൂടെയാണ് സന്തോഷ് ലക്ഷ്‌മൺ ബംഗാളി വേഷത്തിൽ തകർത്തു തുടങ്ങുന്നത്. പിന്നീടങ്ങോട്ട് ആക്ഷൻ ഹീറോ ബിജു, ഞാൻ പ്രകാശൻ, വികൃതി, 41, അഞ്ചാം പാതിര, ജോ & ജോ, ഹെവൻ, അവസാനമിറങ്ങിയ ‘ഈശോ‘ വരെയുണ്ട് ബംഗാളി വേഷത്തിൽ ലിസ്റ്റിൽ. സന്തോഷ് ലക്ഷ്‌മൺ സത്യത്തിൽ ബംഗാളി ആണോ? അല്ലേയല്ലാ....!! നല്ല ഒറിജിനൽ കൊല്ലംകാരൻ മലയാളി. കൊല്ലം ക്രിസ്തുരാജ് ഹൈസ്കൂളിൽ പഠിച്ച്, കൊല്ലം ഫാത്തിമ മാതാ കോളേജിൽ ഡിഗ്രിയും ചെയ്ത് സിനിമ മോഹവുമായി നടന്നിട്ടുള്ള കൊല്ലം ജില്ലയിലെ ഇരവിപുരത്ത് തെക്കേവിളയിൽ ടി. ലക്ഷ്‌മണിൻ്റെയും ലീനയുടേയും മകൻ - സന്തോഷ് ലക്ഷ്‌മൺ. കഥകൾ എഴുതി സിനിമയിലേക്കെത്താം എന്ന മോഹവുമായി നടന്ന സന്തോഷ്, മേജർ രവിയെ കണ്ട് കഥ പറഞ്ഞുവെങ്കിലും അക്കഥ നടക്കാതെ പോയി... അതോടെ മേജർ രവിക്കൊപ്പം സഹസംവിധായകനായി ചേർന്നു. പിന്നീട്, 2012 ൽ മേജർ രവി സംവിധാനം ചെയ്ത കർമ്മയോദ്ധയുടെ അസിസ്റ്റൻ്റ് ഡയറക്ടർ ആയികൊണ്ടാണ് സന്തോഷ് ലക്ഷ്‌മൺ മലയാളസിനിമയിലേക്ക് കടന്നുവന്നു. തുടർന്ന് ‘പികറ്റ് 43‘ യിലും ‘1971 ബിയോണ്ട് ബോർഡറി‘ലും മേജർ രവിക്കൊപ്പം തന്നെ വർക്ക് ചെയ്തു. ബംഗാളി വേഷം... അതെത്ര ചെറുതായാലും സന്തോഷ് സന്തോഷത്തോടെ ഏറ്റെടുക്കും. അതിൻ്റെ ഏറ്റവും അവസാനത്തെ ഉദാഹരണമാണ് ‘ഈശോ‘ സിനിമയിൽ ATM കൗണ്ടറിൽ കാർഡ് മറന്ന് വച്ചത് എടുക്കാൻ വരുന്ന ബംഗാളിയുടെ തീർത്തും ചെറിയ വേഷത്തിൽ കാണുന്നത്. സന്തോഷ് ലക്ഷ്‌മൺ ബംഗാളി വേഷം ചെയ്യുന്ന ഒരു നടനും, സഹസംവിധായകനും മാത്രമല്ല. സന്തോഷ് സ്വയം സംവിധായകൻ്റെ വേഷമണിഞ്ഞ് സംവിധായകൻ ജീത്തു ജോസഫിനെ തന്നെ ഒരു ചിത്രത്തിൽ അഭിനയിപ്പിക്കുകയും ചെയ്തു...!!! കൂടാതെ രണ്ട് സിനിമകൾ വേറേയും സംവിധാനം ചെയ്തു....