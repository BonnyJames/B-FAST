---
author: Beaumaris
categories:
- Entertainment
comment_count: 0
date: 2022-07-15 10:08:56
draft: false
image: https://cdn.boolokam.com/articles/2022/07/wfw2r2r.jpg
like_count: 79260
share_count: 18797
tags:
- mt vasudevan nair
- prathap pothan
- rithubhedam movie
- Sebastian Xavier
title: ഒരു സിനിമയുടെ സംവിധായകന്റെ മരണവും എഴുത്തുകാരന്റെ ജന്മദിനവും ഒരുദിവസം ആയതു യാദൃശ്ചികമാകാം
view_count: 1461038
---

**Sebastian Xavier** എം.ടി. എഴുതിയ തിരക്കഥ സംവിധാനം ചെയ്തുകൊണ്ട് മലയാള സിനിമയിലെ തന്റെ ആദ്യ സംവിധാനസംരംഭം കുറിച്ചയാളാണ് പ്രതാപ് പോത്തൻ.. എനിക്കേറെ പ്രിയപ്പെട്ട ആ ചിത്രത്തിന്റെ തിരക്കഥാകൃത്തിന്റെ ജന്മദിനമാണിന്ന്.. അതിന്റെ സംവിധായകന്റെ നിര്യാണവും ഇന്നേദിവസം തന്നെയാവാനായിരുന്നു വിധിയുടെ നിശ്ചയം.. പ്രതാപ് പോത്തനെന്ന അതുല്യ ചലച്ചിത്രകാരന് ആദരാഞ്ജലികൾ❤️????????.. ജനനവും മരണവും ജീവിതത്തിന്റെ ഋതുഭേദങ്ങളുടെ രണ്ടഗ്രങ്ങളാവുമ്പോൾ ഈ ദിവസം ഋതുഭേദമെന്ന സിനിമയെപ്പറ്റിയും ഓർക്കാതിരിക്കാൻ വയ്യ..ഡെയ്സി, വെട്രിവിഴ, ഒരു യാത്രാമൊഴി തുടങ്ങിയ പടങ്ങളിലൊക്കെ പ്രതാപ് പോത്തൻ എന്ന സംവിധായകൻ്റെ മിടുക്ക് ഒത്തിരി തവണ ചർച്ച ചെയ്യപ്പെട്ട് കണ്ടിട്ടുള്ളതാണ് .. ഋതുഭേദത്തിന്റെ കാര്യത്തിലും തിരക്കഥയോട് നൂറുശതമാനവും നീതിപുലർത്തിക്കൊണ്ട്തന്നെ ചിത്രം സാക്ഷാൽക്കരിക്കാൻ അദ്ദേഹത്തിന് കഴിഞ്ഞിട്ടുണ്ട്.. കഥ നടക്കുന്ന കാലഘട്ടത്തെ തിരക്കഥയിൽ കൃത്യമായി അടയാളപ്പെടുത്തുന്നതിൽ എം.ടി. യുടെ കഴിവ് അതുല്യമാണ്.. ഇവിടെ 1962-63 കാലഘട്ടത്തിൽ നടക്കുന്ന ഒരു സാങ്കല്പിക കഥ പറയുമ്പോഴും കഥാപശ്ചാത്തലം, സാമൂഹിക രാഷ്ട്രീയ സാഹചര്യങ്ങൾ, ചരിത്ര വസ്തുതകൾ എന്നിവയെല്ലാം യാഥാർത്ഥ്യത്തോട് വളരെ ചേർന്നു നിൽക്കുന്നു.. പഴയ മദ്രാസ് സ്റ്റേറ്റിൻ്റെ ഭാഗമായിരുന്ന മലബാറിലൊക്കെ കേരള സംസ്ഥാന രൂപികരണശേഷവും നിലനിന്നുപോന്ന Madras Preservation of private forest act, മൂപ്പിൽ നായരടക്കമുള്ള ജന്മിമാരുടെ കൈവശമുണ്ടായിരുന്ന സ്വകാര്യ വനങ്ങൾ, അവ സർക്കാരിൽ നിക്ഷിപ്തമാക്കുന്നതിനുള്ള കോംപൻസേഷൻ സംബന്ധിച്ച ഓർഡിനൻസുകൾ, ഭൂപരിഷ്കരണം, മരുമക്കത്തായ തറവാട്ടു സമ്പ്രദായങ്ങൾ എന്നിവയൊക്കെ അവയിൽ ചിലതു മാത്രം.. പ്രേക്ഷക മനസ്സിൽ നിന്ന് ക്ഷണത്തിൽ മാഞ്ഞു പോവാത്തവിധം കഥാപാത്രങ്ങളെല്ലാം വളരെ ശില്പഭദ്രമായിത്തന്നെ വാർത്തെടുക്കപ്പെട്ടിരിക്കുന്നു.. എഴുത്തുകാരനും അധ്യാപകനും ചരിത്രകുതുകിയുമായ രാജൻ എന്ന ഈ ചിത്രത്തിലെ കഥാപാത്രം ബാലചന്ദ്രമേനോൻ എന്ന നടൻ ചെയ്തതിൽ വച്ച് ഏറ്റവും subtle ആയ പെർഫോർമൻസുകളിൽ ഒരെണ്ണമായി ഞാൻ കണക്കാക്കുന്നു.. ![](https://cdn.boolokam.com/articles/2022/07/wfw2r2r.jpg)പഞ്ചാഗ്നിക്കുശേഷം ഗീതയ്ക്ക് എം.ടി സമ്മാനിച്ച മറ്റൊരു മികച്ച വേഷം തന്നെയായിരുന്നു ഈ പടത്തിലെ ദേവു.. 'അച്ചുണ്ണി വലിയ മൂപ്പിൽ നായർ' എന്ന ഗംഭിര വേഷത്തിലെത്തിയ തിലകനാവട്ടെ അക്കൊല്ലത്തെ മികച്ച സഹനടനുള്ള ദേശീയ അവാർഡും കരസ്ഥമാക്കി.. നടുവഞ്ചേരിയിലെ ഭരണം നടത്താൻ കോടതിയാൽ നിയുക്തനായെത്തുന്ന വിഷയലമ്പടനും വക്രബുദ്ധിയുമായ റിസീവർ വേഷത്തിൽ സോമൻ, പിന്നെ വിനീതിൻ്റെയും മോനിഷയുടെയും നെടുമുടിയുടെയും മുരളിയുടെയും ശങ്കരാടിയുടെയുമൊക്കെ മിഴിവുറ്റ കഥാപാത്രങ്ങളും.. പ്രകൃതിക്ക് മാത്രമല്ല, ബന്ധങ്ങൾക്കും വ്യവഹാരങ്ങൾക്കും സമ്പത്തിനും പ്രതാപത്തിനുമെല്ലാം ഋതുഭേദം സംഭവിക്കുകയാണ് ചിത്രത്തിൽ.. ആകാശത്തൂന്ന് നക്ഷത്രം അടർന്ന് വീണ സ്ഥലം കണക്കാക്കി കുഴിച്ചാൽ നിധികിട്ടുമെന്ന് വിശ്വസിക്കുന്ന ഭ്രാന്തൻ അപ്പു കട്ടപ്പാരയുമായി സദാ തൊടിയിലും പറമ്പിലുമുണ്ടങ്കിൽ, ദുര മൂത്ത് സമനില തെറ്റി വ്യവഹാരത്തർക്കങ്ങളിലും മനക്കണക്കുകളിലും അഭിരമിക്കുന്ന കുറേ പടുജന്മങ്ങൾ തറവാട്ടകങ്ങളിലുമുണ്ട്.. പിന്നെ, അവരുടെ തീർപ്പുകൾക്കും തീരുമാനങ്ങൾക്കും കുടപിടിക്കാനെത്തുന്ന പാഴ്ജന്മങ്ങളായ കുറേ തന്തക്കൊരണ്ടികളും.. ഇക്കണ്ട അനാചാരങ്ങൾക്കും ചില പഴയകാല സമ്പ്രദായങ്ങൾക്കുമൊക്കെ പിന്നിൽ ചിലരുടെയൊക്കെ സ്വാർത്ഥതയുടെ സമവാക്യങ്ങൾ മാത്രമാണുള്ളതെന്ന് ചിത്രം അടിവരയിടുന്നു.എം.ടി. ചിത്രങ്ങളിലെ കഥാപാത്രങ്ങൾ തമ്മിലുള്ള സംഭാഷണങ്ങൾ കേട്ടിരിക്കാൻ രസമുണ്ട്.. ഇവിടെയും വ്യത്യാസമില്ല.. വളരെ short & sharp ആയ ഡയലോഗുകൾ തന്നെയാണ്.. ശാമിൻ്റെ പശ്ചാത്തലസംഗീതത്തിൻ്റെ മനോഹാരിതയും, 'ഋതുസംഗമപ്പക്ഷി പാടി' എന്ന ഗാനത്തിൻ്റെ സൗന്ദര്യവും ഒന്നുവേറെ തന്നെ..❤️