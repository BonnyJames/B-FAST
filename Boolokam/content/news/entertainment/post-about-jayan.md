---
author: Beaumaris
categories:
- Entertainment
comment_count: 0
date: 2022-10-17 06:15:11
draft: false
image: ''
like_count: 55090
share_count: 12707
tags:
- actor jayan
- jayan
title: ആരായിരുന്നു ജയന്റെ കാമുകി ? സത്യത്തിൽ അദ്ദേഹത്തിന്റെ അയാളുടെ മരണ കാരണം ?
view_count: 1390962
---

**ആരായിരുന്നു ജയന്റെ കാമുകി ? സത്യത്തിൽ എന്തായിരുന്നു അദ്ദേഹത്തിന്റെ മരണ കാരണം ?** ഒരു കൊല്ലം മുമ്പാണ് ചെന്നൈയിൽ വെച്ച് മേക്കപ്പ്മാൻ പാണ്ഡ്യനെ കാണുന്നത്. അനിലേട്ടനും തോബിയാസേട്ടനും ഞാനും, എ.വി.എം സ്റ്റുഡിയോയ്ക്ക് മുന്നിലെ ഞങ്ങളുടെ ഹോട്ടലിലേക്ക് പാണ്ഡ്യൻ ചേട്ടൻ വരികകയായിരുന്നു. ഞാനുണ്ടാവുന്നതിന് മുമ്പ് എൻ്റെ തീയേറ്ററിൽ പാണ്ഡ്യൻ എന്ന പേരുണ്ട്. അറിയാനാഗ്രഹമുള്ള പലരെക്കുറിച്ചും പലതും ഞാൻ ചോദിച്ചു, അയാളുടെ മറുപടിക്കഥകൾ കേട്ടിരുന്നു. അതിനും മുമ്പുള്ള ചെന്നൈ യാത്രയിലാണ് ഞാനാദ്യമായി ജയഭാരതിയുടെ വീട്ടിൽ പോകുന്നത്. അതിൻ്റെ ഓർമ്മകൾ പങ്കു വെക്കുന്നതിനിടെ ഞങ്ങളുടെ സംസാരത്തിലേക്ക് അപ്രതീക്ഷിതമായി ജയൻ കയറി വന്നു. ജയന്റെ അമ്മാവന്റെ മകളായിരുന്നു ജയഭാരതി. 6 കൊല്ലമേ അയാളാകെ ജീവിച്ചിട്ടുള്ളൂ. പക്ഷേ, സിനിമയെ നെഞ്ചേറ്റിയ ദേശങ്ങളിലും മനുഷ്യരിലുമെല്ലാം അന്നുമിന്നും അയാളുണ്ട്. പറഞ്ഞു പറഞ്ഞ് പാണ്ഡ്യൻ ചേട്ടൻ മറ്റെങ്ങോട്ടൊക്കെയോ പോയി, അക്കഥകളൊന്നും ഞാൻ പക്ഷേ കേട്ടില്ല. ജയനിലുടക്കി ഞാനവിടെ നിന്നു പോവുകയായിരുന്നു. എ.വി.എം. സ്റ്റുഡിയോയിലെ ഫ്ലോറുകളിലൂടെ നടക്കുമ്പോൾ ഞാൻ ജയനെ കണ്ടു. എൻ്റെ ജയനെ - തമിഴരുടെ ജയനെ !! രജനീകാന്തുൾപ്പെടെയുള്ള തമിഴ് ദേശത്തിൻ്റെ സ്റ്റൈൽ മന്നന്മാർക്കെല്ലാം ജയനന്ന് നായകനായിരുന്നു. തമിഴകത്തിൻ്റെ പുരൈട്ചി തലൈവർ എം.ജി.ആറിന് പക്ഷേ അങ്ങനായിരുന്നില്ല. അക്കഥയാണ് പറയാൻ പോകുന്നത്. കഥയും കഥാപാത്രങ്ങളും സാങ്കല്പികമല്ല. ഇന്ത്യൻ നാവിക സേനയിലെ സമർത്ഥനായ ചീഫ് പെറ്റി ഓഫീസർ കൃഷ്ണൻ നായർ തന്റെ 35 ആം വയസ്സിലാണ് ജയനാവുന്നത്, കൊല്ലം - 1974. അന്നു മുതൽ 1980 വരെയുള്ള ആറു വർഷക്കാലം, അതായിരുന്നു ജയൻ ജീവിച്ച കാലം. മരിക്കുമ്പോൾ അയാൾക്ക് 6 വയസ്സായിരുന്നു. 'പൂട്ടാത്ത പൂട്ടുകൾ ' എന്ന തമിഴ്ചിത്രമുൾപ്പെടെ നൂറ്റിപതിനാറ് ചിത്രങ്ങളിൽ ഈ 6 വർഷം കൊണ്ട് ജയനഭിനയിച്ചു. അങ്ങനെയൊരു ചരിത്രം മറ്റാർക്ക് പറയാനുണ്ടാകും. ജയനെന്ന ആവേശത്തെ, ജയനെന്ന ആരവത്തെ സൃഷ്ടിക്കുന്നത് 1979 ൽ പുറത്ത് വന്ന ശരപഞ്ജരമാണ്. പിന്നെ ഒരൊറ്റ വർഷമേ അയാൾ ജീവിച്ചിട്ടുള്ളൂ, 1980 ൽ. അക്കൊല്ലമാണ് അങ്ങാടി, അക്കൊല്ലമാണ് കരിമ്പന, അക്കൊല്ലമാണ് മീൻ, അക്കൊല്ലമാണ് മൂർഖനും കാന്തവലയവും ബെൻസ് വാസുവും ലവ് ഇൻ സിംഗപ്പൂരുമെല്ലാം. അക്കൊല്ലമായിരുന്നു കോളിളക്കവും. അയാൾ ഹീറോയായി ജീവിച്ച ഒരൊറ്റക്കൊല്ലമേയുള്ളൂ, 1980 എന്ന ആ ഒറ്റക്കൊല്ലത്തെ ജീവിതമാണ് 40 വർഷങ്ങൾക്കപ്പുറവും നാം കണ്ടു കൊണ്ടിരിക്കുന്ന ജയൻ. ആ കൊല്ലം അവസാനിച്ചു ജയനെന്ന താരാധിപൻ. എന്നിട്ടും അതൊരപകട മരണമാണെന്ന് നിങ്ങൾ വിശ്വസിക്കുന്നുണ്ടോ ? കോളിളക്കം എന്ന ഒരു സിനിമയല്ല ജയൻ്റെ മരണ കാരണം. കോളിളക്കം ഒരു സിനിമ പോലുമല്ലെന്നാണ് എൻ്റെ തോന്നൽ. ഒരു കൊല്ലം നീണ്ട കോളിളക്കങ്ങളുടെ അവസാനമായിരുന്നു അത്. മലയാള സിനിമാ ചരിത്രത്തിലെ സൂപ്പർ ഹിറ്റ് ചാർട്ടിൽ എക്കാലത്തും കാണാവുന്ന പടം, ലവ് ഇൻ സിംഗപ്പൂരോടെയാണ് അത് തുടങ്ങിയത്. മാഡലിൻ ടോ എന്ന സിംഗപ്പൂരുകാരിയെ മലയാള സിനിമ ആദ്യമായി കണ്ട പടമാണത്. സംവിധാനം - ബേബി. തെന്നിന്ത്യയ്ക്ക് അന്ന് പ്രിയങ്കരിയായിരുന്ന തമിഴ് നടി ലതയായിരുന്നു ലവ് ഇൻ സിംഗപ്പൂരിലെ നായിക. തായ്‌ലൻഡ്, സിംഗപ്പൂർ, മലേഷ്യ, ഹോങ്കോംഗ്, ജപ്പാൻ !! തമിഴ് സിനിമ ലോകം ചുറ്റി ഷൂട്ട് ചെയ്ത എം.ജി.ആർ പടം ഉലകം ചുറ്റും വാലിബനിലെ നായികയായിരുന്നു ലതയുടെ സിനിമാ പ്രവേശം. അന്നു മുതൽ സൗത്ത് ഇന്ത്യൻ കച്ചവട സിനിമയുടെ തലപ്പത്ത് ലതയുടെ പേരുണ്ട്. വെറും ലതയായല്ല, എം.ജി.ആർ.ലത എന്ന പേരിൽ. ഏത് നായികയും കൊതിക്കുന്ന ആ മൂന്നക്ഷര വിലാസം അവൾക്ക് ചാർത്തിക്കിട്ടുകയായിരുന്നു. ലത പക്ഷേ അതാഗ്രഹിച്ചിരുന്നില്ല. ''ഞാൻ എം.ജി.ആറിൻ്റെ ലതയല്ല'' എന്ന് അവളാദ്യം പറയുന്നത് ജയനോടാണ്. അന്നു മുതലാണ് കോളിളക്കങ്ങൾ ആരംഭിക്കുന്നത്. ലവ് ഇൻ സിംഗപ്പൂർ മുതൽ തെന്നിന്ത്യൻ സിനിമ കണ്ടത് മറ്റൊരു ലതയെയാണ്. ഉലകം ചുറ്റും വാലിബനിൽ നിന്നും അവൾ ജയനിലേക്ക് വഴി തേടി. ഒരുപാട് നായികമാർ അയാളെ മോഹിച്ചിരുന്നു. എല്ലാത്തിൽ നിന്നും വഴിമാറി നടന്നിരുന്നു ജയൻ. അതു പക്ഷേ ലതയിൽ എത്താനായിരുന്നിരിക്കണം. ഞാൻ നിന്നെ വിവാഹം കഴിക്കുമെന്ന് അയാൾ ലതയ്ക്ക് വാക്കുകൊടുത്തു. പിന്നെ ഇൻഡസ്ട്രി കണ്ടത്, അന്നോളം കണ്ട കോളിളക്കങ്ങളല്ല. പാംഗ്രോ ഹോട്ടലില്‍ ജയനെ അടിക്കാൻ എം.ജി.ആറിൻ്റെ ഗുണ്ടകൾ വന്നു. അയച്ചത് എം.ജി.ആറാണെന്നും - അവസാനിപ്പിച്ചു കളയുമെന്നും ഭീഷണിപ്പെടുത്തി. അഭിനയം അവസാനിച്ചാലും ലതയെ കെട്ടുമെന്ന് ജയൻ മറുപടി പറഞ്ഞു. അവസാനിക്കുക അഭിനയ ജീവിതമാണെന്ന് അയാൾ വിചാരിച്ചു കാണും. തെന്നിന്ത്യൻ സിനിമയെ ഇളക്കി മറിച്ചു കൊണ്ട് ആ പ്രേമം പൂത്തു. ലതയുടെ വീട്ടിൽ ജയൻ വന്ന ദിവസങ്ങളിലെല്ലാം ഒരു വലിയ കോളിളക്കം സിനിമാ ഇൻഡസ്ട്രി പ്രതീക്ഷിച്ചിരുന്നു. പലരും പിന്തിരിപ്പിക്കാൻ നോക്കി. ഈ കല്യാണമെങ്ങാനും നടന്നാല്‍ പിന്നെ മദ്രാസില്‍ കാലുകുത്താന്‍ കഴിയില്ല എന്ന് വരെ പറഞ്ഞു നോക്കി സ്റ്റണ്ട് മാസ്റ്റര്‍ ത്യാഗരാജൻ. എന്തുസംഭവിച്ചാലും ലതയ്ക്കൊപ്പം ജീവിക്കുമെന്ന് അയാൾ മറുപടി പറഞ്ഞു. പിന്നെ സിനിമ കേട്ടത് അയാളുടെ മരണ വാർത്തയാണ്. തമിഴ്നാട്ടിൽ വെച്ച് തന്നെയാണ് അത് സംഭവിച്ചതും. മദ്രാസിനടുത്തെ ഷോളാവാരം എയര്‍സ്ട്രിപ്പിൽ വെച്ച്. കോളിളക്കത്തിന്റെ ക്ലൈമാക്‌സ്, ജയൻ്റെ ജീവിതത്തിൻ്റെയും ക്ലൈമാക്സായിരുന്നു. തമിഴ്നാട്ടിൽ നിന്ന് വാടകക്കെടുത്ത ഹെലിക്കോപ്റ്റർ ബാലൻസ് തെറ്റി തറയിലിടിച്ചാണ് ജയൻ മരിക്കുന്നത്.സിംഹത്തോടും കാട്ടാനയോടും നേരിട്ട് ഏറ്റുമുട്ടിയിരുന്ന മനുഷ്യൻ, ക്രെയിനിൽ തൂങ്ങി ആകാശത്തേക്ക് പൊങ്ങിപ്പോകുമായിരുന്ന മനുഷ്യൻ, കൂറ്റൻ ഗ്ലാസ് ഡോറുകൾ തകർത്തു പറന്നു വരുമായിരുന്ന മനുഷ്യൻ, കെട്ടിടങ്ങളുടെ മേലെ നിന്ന് താഴേക്ക് ചാടി വരുമായിരുന്ന മനുഷ്യൻ, 15 കൊല്ലം നേവി ഓഫീസറായിരുന്ന മനുഷ്യൻ അങ്ങനേയങ്ങ് മരിച്ചു.അവസാനിപ്പിച്ച് കളയുമെന്ന് ഭീഷണിപ്പെടുത്തിയയാൾ അന്ന് തമിഴ്നാട് മുഖ്യമന്ത്രിയായിരുന്നു. തന്റെ നായികമാർ തന്റേതു മാത്രമായിരിക്കണമെന്ന് ആഗ്രഹിച്ച പുരൈട്ചി തലൈവർ, എം.ജി.രാമചന്ദ്രൻ. വാടക ഗുണ്ടകൾ വഴിയല്ലാതെ, ജയൻ്റെ ജീവിതത്തിൽ ഒരിക്കലേ അയാൾ നേരിട്ടിടപെട്ടിട്ടുള്ളൂ. അത് ജയന്‍റെ ശരീരം എളുപ്പം പോസ്റ്റ്‌മോര്‍ട്ടം ചെയ്ത് കിട്ടാനായിരുന്നു. അവസാനിപ്പിച്ച് കളയുമെന്ന് എം.ജി.ആർ ഭീഷണിപ്പെടുത്തിയ 1980 ലാണ് ജയൻ മരിക്കുന്നത്, മദ്രാസിൽ കാലുകുത്തിക്കില്ലെന്ന് എം.ജി.ആർ ഭീഷണിപ്പെടുത്തിയ 1980 ലാണ് ജയൻ മരിക്കുന്നത്. ലതയ്ക്കൊപ്പം ജീവിക്കാനനുവദിക്കില്ലെന്ന് എം.ജി.ആർ ഭീഷണിപ്പെടുത്തിയ 1980 ലാണ് ജയൻ മരിക്കുന്നത്. എളുപ്പം പോസ്റ്റ്‌മോര്‍ട്ടം നടത്തിച്ച് അതേ എം.ജി.ആർ ജയനെ തമിഴ്നാട് കടത്തുമ്പോൾ അന്നത്തെ മലയാള സിനിമയിലെ താരരാജാക്കന്മാർ എന്തു ചെയ്യുകയായിരുന്നു ? ജയനെ കൊന്നതാണ് എന്ന് ആരെങ്കിലും അന്ന് പരാതിപ്പെട്ടിരുന്നോ ? ബാലൻ.കെ.നായരെ തേടിച്ചെന്ന വിവാദങ്ങൾ എന്തുകൊണ്ടാണ് തമിഴ്നാട്ടിൽ നിന്ന് വാടകയ്ക്കെടുത്ത ഹെലികോപ്റ്ററിനേയും അതിൻ്റെ പൈലറ്റിനേയും തേടിച്ചെല്ലാഞ്ഞത് ? എന്തുകൊണ്ടാണ് ഒന്നും ഒരാളിലേക്ക് മാത്രം ചെല്ലാഞ്ഞത് ? ആരാണ് എല്ലാം ഒതുക്കിത്തീർത്തത് ?ഒരു കഥ മാത്രം എല്ലാവരും ഭംഗിയിൽ നിർമ്മിച്ചിട്ടുണ്ട്, അതിതാണ്. സംവിധായകന് തൃപ്തി വന്നിട്ടും ജയൻ നിർബന്ധിക്കുകയായിരുന്നു ആ അവസാനത്തെ ഷോട്ട് ഒന്നു കൂടെയെടുക്കാൻ എന്ന്. പിന്നെ എല്ലാം എളുപ്പമാണ്. അയാളുടെ മരണത്തിന് അയാൾ മാത്രമാണ് ഉത്തരവാദി എന്ന് സ്ഥാപിക്കാൻ ഇതിലും മികച്ച വഴിയേതുണ്ട്. ജയൻ മരിച്ച് ഒരാറ് വർഷം കഴിഞ്ഞാണ് ഞാൻ ജനിക്കുന്നത്. ജയന്റെ മൃതദേഹത്തിനരികിൽ മാറിനിന്നുകരയുന്ന ലതയുടെ കണ്ണീര്, നഷ്ടസ്വപ്നങ്ങളുടെ ചോര ഞാന്‍ പകര്‍ത്തിയ ഫോട്ടോയിൽ പടര്‍ന്നിട്ടുണ്ട് എന്ന ഫോട്ടോഗ്രാഫർ പി.ഡേവിഡിൻ്റെ വരികൾ ഓർത്തെടുത്ത ഒരു രാവിലെയാണ്, ആ സ്വപ്നങ്ങളിൽ നിന്ന് ലതയിപ്പോൾ ദൂരെയാണെന്ന് ഭാനുവേട്ടൻ്റെ പറയുന്നത്. സിനിമയിൽ കണ്ടതിനപ്പുറത്തെ ജയനെ ഞാൻ കൂടുതലറിയുന്നത് ഈ മനഷ്യനിൽ നിന്നാണ്, ഭാനുപ്രകാശിൽ നിന്ന്. അത്രമേൽ പ്രിയപ്പെട്ടൊരാൾ ജയനെ ഇങ്ങനെ തിരികെക്കൊണ്ടു വരുമ്പോൾ ഈ കുറിപ്പ് വീണ്ടും പങ്കുവെക്കാതെങ്ങനെയാണ്. ഭാനുവേട്ടന്റെ 'മേഘം മറയ്ക്കാത്ത താരം' ഇതാ വരികയാണ്. കാണാൻ ജയനില്ല, ലതയേ ഉള്ളൂ. ലതയ്ക്ക്, എന്നെഴുതിയാണ് അവസാനിപ്പിക്കുന്നത്. ജയനിൽ നിന്ന് ദൂരെയാണെങ്കിലും അല്ലെങ്കിലും ഈ ഓർമ്മകളെല്ലാം നിങ്ങൾക്കുള്ളതാണ്, ജയൻ്റെ കാമുകിക്ക്. കടപ്പാട് : Lijeesh Kumar .............................................................. **[ 'ഓർമ്മകൾ എന്റെ ഉറക്കം കെടുത്തുന്നു' എന്ന പുസ്തകത്തിൽ പ്രസിദ്ധീകരിച്ച കുറിപ്പ് - Macbeth publication and media ]**