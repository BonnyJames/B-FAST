---
author: Bonny
categories:
- Entertainment
comment_count: 0
date: 2023-08-13 06:26:33
draft: false
image: http://13.232.38.164/wp-content/uploads/2023/08/VWWFGG.jpeg
like_count: 158298
share_count: 64606
tags:
- jailer
- Nelson Dilipkumar
- rajanikanth
title: പുതിയ കാലത്തിന് പഴയ രജനിയെ പകർന്നുകൊടുക്കുന്ന ഞാണിന്മേൽ കളി, ഒന്നങ്ങോട്ടോ ഇങ്ങോട്ടോ
  പാളാൻ അവസരമില്ലാത്ത കളി, അവിടെയാണ് നെൽസൺ തന്റെ ബുദ്ധി പ്രയോഗിച്ചിരിക്കുന്നത്
view_count: 2290085
---

**സിനിമയെക്കുറിച്ചല്ല പറഞ്ഞു തുടങ്ങുന്നത്, രജനികാന്തിനെക്കുറിച്ചാണ്.** **Vani Jayate** ലിമിറ്റഡ് എഡീഷൻ പീസ് എന്നൊക്കെ പറയില്ലേ. അതുപോലെ ഒന്നാണ്. ദൈവം ഇത്തരത്തി ലൊരു പ്രതിഭാസം ലോകത്ത് വേറെയെവിടെയെങ്കിലും സൃഷ്ടിച്ചിട്ടുണ്ടോ? എന്റെ അറിവിലില്ല. നമ്മുടെ ഭാവനയെ മേയാൻ വിടുക.. അത് ചെന്നെത്തുന്നതിന്റെ തുന്നം തുഞ്ചത്ത് രജനിയെ കൊണ്ട് വന്നു നിർത്തുക. അവിടെ സംഭാവ്യതകളും അസംഭാവ്യതകളും ഒക്കെ അപ്രസക്തമാവുകയാണ്. പിന്നെയുള്ളത് ഒരു അഴിഞ്ഞാട്ടമാണ്. കയ്യും മെയ്യും മറന്നുകൊണ്ട്, ആകാശവും ഭൂമിയും എന്ന വേർതിവില്ലാതെ, യുക്തിയും ബോധവും ഒക്കെ മാറ്റി വെച്ചുകൊണ്ട് നടക്കുന്ന ഒരു അഴിഞ്ഞാട്ടം. അവിടെ എല്ലാം പരിധികൾക്കപ്പുറമാണ്. ആക്ഷൻ, ഇമോഷൻസ്, സെന്റിമെന്റ്സ്, റൊമാൻസ്... ഇതൊക്കെ സങ്കൽപ്പിച്ചു വെയ്ക്കുന്നതിനുമപ്പുറത്തേക്കുള്ള ഒരു പ്രതലത്തിലേക്ക് എത്തിക്കുകയാണ്.. അതാണ് രജനിയിസം. [](http://13.232.38.164/wp-content/uploads/2023/08/scx.jpg) കാലം മാറുമ്പോൾ ആ രജനിയിസം സ്ക്രീനിലേക്ക് പകർത്തുന്നതിൽ പരാജയപ്പെട്ട് പോവുന്നവരാണ് ഏറെ. മണിരത്നം ദളപതിയിൽ കൊണ്ടുവന്ന പോലെ യുക്തിസഹമായ ഒരു ആവരണത്തിനുള്ളിലും ആവേശം ഒട്ടും ചോർന്നുപോവാതെ ആ എനർജി, ആ ഒരു സ്‌ക്രീൻ പ്രെസെൻസ് ഇന്നേവരെ ആർക്കും പുനർസൃഷ്ടിക്കാൻ കഴിഞ്ഞിട്ടില്ല. കബാലി എനിക്കിഷ്ടപ്പെട്ട ഒരു സിനിമയാണ്. ഒരു പക്ഷെ രജനിയുടെ സിനിമകളിൽ ഇതിന് മുമ്പ് ആസ്വദിച്ച ഒരു സിനിമ. പക്ഷെ അവിടെ രജനിയുടെ കൂടെ നിന്നത് പാ രഞ്ജിത്താണ്, അല്ല അയാളുടെ രാഷ്ട്രീയമാണ്. രജനിയെ, രജനിസത്തെ തന്റെ രാഷ്ട്രീയ ചങ്ങലയിൽ തളച്ചിട്ട് മുതലെടുക്കാൻ കഴിയും എന്നുള്ള തോന്നലിൽ നിന്നാണ് കബാലി ജനിച്ചത്. പക്ഷെ കബാലിയിൽ നിന്നും കാലായിൽ എത്തിയപ്പോൾ രജനിക്ക് അതുവരെ പിറകിൽ നിന്ന പാ രഞ്ജിത്ത് മുന്നിലേക്ക് കയറി നടക്കാൻ ശ്രമിച്ചു മൂക്കും കുത്തി വീഴുകയാണ് ഉണ്ടായത്. പേട്ട രജനിയുടെ സിനിമയേക്കാൾ കാർത്തിക്ക് സുബ്ബുരാജിന്റെ സിനിമയായിക്കാനാണ് താൽപ്പര്യം. തന്റെ ഫാൻ ബോയെ തൃപ്തിപ്പെടുത്തനുള്ള ആടയാഭരണങ്ങൾ കൊടുത്തപ്പോഴും രജനിയിസത്തെ കാർത്തിക്ക് സുബുരാജിന് വഴക്കിയെടുക്കാൻ കഴിയാതെ പോയി. ദർബാർ പരാമർശം പോലും അർഹിക്കാത്ത ദുരന്തമായിരുന്നു [![](http://13.232.38.164/wp-content/uploads/2023/08/VWWFGG.jpeg)](http://13.232.38.164/wp-content/uploads/2023/08/VWWFGG.jpeg)അണ്ണാത്ത ഒരു തിരിച്ചു പോക്കായിരുന്നു, പഴയ രജനിയെ ആവശ്യമുള്ളവർക്ക് വീണ്ടും അത് പകർന്ന് കൊടുക്കാനുള്ള വ്യർത്ഥമായിപ്പോയ ഒരു ഉദ്യമം. പക്ഷെ മാറിയ കാലത്തിന് ആ പഴയ രജനിയെ അങ്ങനെ തന്നെ വേണ്ട. അതിന് പഴയ ചിത്രങ്ങളുടെ നിരവധി ഓർമ്മകൾ അവർക്കുണ്ട്. ഇന്നത്തെ പ്രേക്ഷകർക്ക് ആ രജനിയിസം ഇന്നത്തെ കാലത്തിന്റെ അളവുകളിൽ പകർന്ന് കൊടുക്കണം. അത് ഒരു വലിയ ഉത്തരാവിദത്തമാണ്. ഒരു ഞാണിന്മേൽ കളി. ഒന്നങ്ങോട്ടോ ഇങ്ങോട്ടോ പാളാൻ അവസരമില്ലാത്ത കളി. അവിടെയാണ് നെൽസൺ തന്റെ ബുദ്ധി പ്രയോഗിച്ചിരിക്കുന്നത്. ബീസ്റ്റിന്റെ പരാജയവും ലോകേഷ് വിക്രത്തിലൂടെ നേടിയ വിജയവും നെൽസൺ ശരിക്കും പഠിച്ചിട്ടുണ്ട് എന്ന് വേണം അനുമാനിക്കാൻ. എന്തൊക്കെ പറഞ്ഞാലും ശതകോടികൾ മുതലിറക്കി ചെയ്യുന്ന സിനിമകൾ, അതെത്ര വലുതായാലും ഒരൊറ്റ സ്റ്റാറിന്റെ ഫാൻ ബേസിനെ ആശ്രയിച്ചു വിജയിപ്പിച്ചു കൊണ്ടുപോവാം എന്ന കാലം കഴിഞ്ഞു. കമലഹാസന് - സൂര്യയും, വിജയ് സേതുപതിയും ഒക്കെ താങ്ങായി വേണം. അതുപോലെ തന്നെ രജനിക്ക് താങ്ങായി മോഹൻലാലും ശിവരാജ്കുമാറും. അതുപോലെ തന്നെ, മലയാളിക്കും, കന്നഡക്കാരനും, തെലുങ്കനും... എല്ലാവര്ക്കും എന്തെങ്കിലുമൊക്കെ ഇട്ടു കൊടുത്തിട്ടുണ്ട് അദ്ദേഹം. [![](http://13.232.38.164/wp-content/uploads/2023/08/QQW.jpg)](http://13.232.38.164/wp-content/uploads/2023/08/QQW.jpg)ഇത്തരമൊരു സിനിമയിൽ ചോദ്യങ്ങളില്ല. യുക്തിക്കും പഴുതില്ല. എന്നാൽ തികച്ചും ഇഷ്ടപ്പെടാത്ത ഒരു കാര്യമുണ്ട്. സിനിമയിൽ ഉടനീളം യാതൊരു വിവേചനവും കൂടാതെ കയറ്റി വിട്ടിട്ടുള്ള വയലൻസാണത് . കൊച്ചു കുട്ടികളും, സ്ത്രീകളും അടങ്ങുന്ന രജനിയുടെ ഫാൻ ബേസിൽ ഇത്രയും വയലന്റും, രക്തരൂഷിതവുമായ രംഗങ്ങൾ ഒഴിവാക്കാമായിരുന്നു, അല്ല ഒഴിവാക്കണമായിരുന്നു. അത് എല്ലാവരും ആസ്വദിക്കുന്ന തരത്തിൽ പ്രേസേന്റ് ചെയ്തതിലും വിയോജിപ്പുകളുണ്ട്. കുഞ്ഞുങ്ങളുടെ അബോധമനസ്സിലേക്ക് ഇതൊക്കെ കയറിപ്പോവും എന്നുള്ള ഭയവും ബാക്കിയാവുണ്ട്. രജനിയുടെ എനർജി, ഡീ ഏജിങ് ടെക്കനോളജിയുടെ വിദഗ്ധമായ ഉപയോഗം, മോഹൻലാൽ മുതൽ ശിവരാജ് കുമാർ വരെയുള്ള അര ഡസനോളം - ഫാൻസിനെ തൃപ്തിപ്പെടുത്തുന്ന കാമിയോകൾ, അനിരുദ്ധിന്റെ പശ്ചാത്തല സംഗീതം, യോഗിബാബുവും സുനിലും ചേർന്ന് ഇളക്കിവിടുന്ന കുറച്ചു കോമിക്ക് സീക്വൻസുകൾ, വിനായകന്റെ ജീവിതത്തിൽ ഒരിക്കെ മാത്രം ലഭിക്കുന്ന അസുലഭവസരം പോലെയൊരു വേഷം.. അങ്ങിനെ എല്ലാവരും പറഞ്ഞിട്ടുള്ള കാര്യങ്ങളിലപ്പുറം എനിക്കും പറയാനില്ല. എല്ലാ വിധത്തിലുമുള്ള പ്രേക്ഷകർ കയ്യടിക്കുന്നുണ്ട്, ആർപ്പു വിളിക്കുന്നുണ്ട്, ആഘോഷിക്കുന്നുണ്ട്. സിനിമ സൂപ്പർ ബ്ലോക്ക് ബസ്റ്ററിലേക്കാണ്. പിന്നെന്താണ് പറയേണ്ടത്.