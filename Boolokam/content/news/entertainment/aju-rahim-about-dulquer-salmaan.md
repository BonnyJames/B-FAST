---
author: Beaumaris
categories:
- Entertainment
comment_count: 0
date: 2022-09-19 16:14:00
draft: false
image: ''
like_count: 70624
share_count: 12987
tags:
- dulquer salmaan
- SITA RAMAM
- sita ramam movie
title: കമൽ ഹാസൻ പോലും ഒരൊറ്റ സിനിമയ്ക്ക് ഇത്രയും ഭാഷകളിൽ സ്വന്തം ശബ്ദം നൽകിയിട്ടുണ്ടോ
  എന്ന് സംശയമാണ്
view_count: 1685021
---

**ദ ഇൻക്രെഡ്ബൽ ദുൽഖർ സൽമാൻ!!** **അജു റഹിം** ഹോളിവുഡ് ചരിത്രത്തിലെയും ഏറ്റവും ആദരണീയവും സ്വാധീനമുള്ളതുമായ സംവിധായകരിൽ ഒരാളായി" ദ് ന്യൂയോർക്ക് ടൈംസ് രേഖപ്പെടുത്തിയ തുർക്കിക്കാരനായ ഗ്രന്ഥകാരനും നാടക-ചലച്ചിത്രസംവിധായകനുമായിരുന്നു എലിയാ കാസൻ ജെറഗ്‌ലസ് .പാത്രസൃഷ്ടിയുടെ പൂര്‍ണതയില്‍ ശബ്ദ നിയന്ത്രണതിനെ കുറിച്ച് പരാമർശിച്ച ഒരു കാര്യമുണ്ട്."ശബ്ദവും അതിന്റെ ആസ്വാദനവും വ്യക്തി കേന്ദ്രീകൃതമാണ്,പൂർണ്ണാർത്ഥത്തിൽ ശരീരവും മനസ്സും ശബ്ദവും ചിന്തയും ഉള്ള ഒരു കഥാപാത്രമായി നിർമ്മിച്ച് എടുക്കുന്ന നടൻമാർ സൃഷ്ടിച്ചെടുക്കുന്ന,പ്രേക്ഷകനെ അനുഭവിപ്പിക്കാന്‍ കഴിയുന്ന കഥാപാത്ര ആവിഷ്കാരം കാണുമ്പോൾ എന്നും അത്ഭുതമാണ്". ഡബ്ബിങ് ആണെങ്കിൽ പോലും നാല് ഭാഷകളിൽ പുറത്തിറങ്ങിയ ദുൽഖർ സൽമാൻ ചിത്രം സീതാ രാമം ,ആമസോണിൽ ദുൽഖറിന്റെ സ്വന്തം ശബ്ദത്തിൽ മൂന്നു ഭാഷകളിൽ കണ്ടപ്പോൾ തീക്ഷ്ണമായ വാചികാഭിനയത്തിന്റെ മേന്മയെ കുറിച്ച് മേല്പറഞ്ഞ ഏലിയാ കസാൻ ന്റെ അടിസ്ഥാന പ്രമാണത്തെ പൂർണ്ണമായും സാധൂകരിക്കുന്ന ഒന്നായി അക്ഷരാർത്ഥത്തിൽ തോന്നി.Perfection Perfection Perfection...!!! പ്രാദേശിക ഭാഷകളുടെ മഹത്തായ പൈതൃകം പേറുന്ന ഈ ഇന്ത്യ മഹാരാജ്യത്ത് നിയമമോ നികുതിയോ ഏകീകരിക്കാൻ സാധിക്കുമെങ്കിലും സാങ്കേതികവിദ്യയുടെ പിന്തുണയോടെ വ്യത്യസ്ത ഭാഷകൾ എന്ന സങ്കൽപം ഇല്ലാതാവുന്ന കാലത്തല്ലാതെ ഇന്ത്യയെ ഭാഷാപരമായി ഒരുകാലത്തും ഏകീകരിക്കാൻ സാധിക്കില്ല എന്ന വസ്തുത നിലനിൽക്കെ ഇന്ത്യൻ സിനിമയുടെ 110 വർഷത്തെ ചരിത്രത്തിൽ ഒരേ സിനിമയ്ക്ക് നാല് വ്യത്യസ്ത ഭാഷകളിൽ ഒരു നായകനടൻ സ്വന്തം ശബ്ദത്തിൽ ഡബ്ബ് ചെയ്തിട്ടുണ്ടോ എന്ന വസ്തുത സംശയമാണ്.80 കളിൽ "പാൻ ഇന്ത്യ " സിനിമയുടെ അപ്പോസ്തലനായിരുന്ന കമൽ ഹാസൻ പോലും ഒരൊറ്റ സിനിമയ്ക്ക് ഇത്രയും ഭാഷകളിൽ സ്വന്തം ശബ്ദം നൽകിയിട്ടുണ്ടോ എന്ന് സംശയമാണ്. മദർറ്റങ് ഇൻഫ്ളുവൻസ് അഥവാ മാതൃഭാഷയുടെ സ്വാധീനം ,സിനിമയിൽ ആയാലും ഡബ്ബിങ് സ്റ്റുഡിയോ യിൽ ആയാലും സ്വന്തമല്ലാത്ത ഒരു ഭാഷ അനായാസമായി സംസാരിക്കുന്നത് ഒരു നടനെ സംബന്ധിച്ചിടത്തോളം ഏറ്റവും വെല്ലുവിളി നിറഞ്ഞ ഒന്നാണ്.അതിൽ തന്നെ പിരീഡ് റൊമാന്റിക് ഡ്രാമ ജോണറിൽ ഉൾപ്പെടുന്ന സീതാ രാമം പോലെയുള്ള ഒരു ചലച്ചിത്രത്തിൽ പ്രണയത്തിന്റെ തീവ്രതയും നിസ്സഹായതയും സങ്കീർണതയും ഒട്ടും അസാധരണത്വങ്ങളില്ലാതെ അതാതു ഭാഷകളിൽ ഒരു ഭാഷാസ്നേഹികളെ പോലും മുഖം ചുളുപ്പിക്കാതെ കയ്യടക്കത്തോടെ അവതരിപ്പിച്ചു എന്നതിലാണ് ദുൽഖർ കൂടുതൽ കയ്യടി അർഹിക്കുന്നത്. പ്രസ്തുത ചിത്രം ക്ലൈമാക്സിനോടുക്കുമ്പോൾ ഒന്ന് അങ്ങോട്ടോ ഇങ്ങോട്ടു മീറ്റർ മാറിപ്പോയാൽ ചുഴിയിൽ പെട്ട് പോയേക്കാവുന്ന അതിവൈകാരിക മുഹൂർത്തങ്ങളിൽ ഭാഷ ഏതായാലും ശബ്ദവിന്യാസത്തിലെ വൈവിധ്യങ്ങള്‍ കൊണ്ട് ഒരേ ചിത്രത്തിലെ വ്യത്യസ്ത ഭാഷകരുമായി അയാൾ താദാത്മ്യം പ്രാപിച്ചതുകൊണ്ടാണ് തെലുങ്ക് ആയാലും തമിഴ് ആയാലും ഹിന്ദി ആയാലും (അതി നാടകീയത തോന്നിയേക്കാവുന്ന മലയാളി പ്രേക്ഷകരെ പോലും )വികാരാധീനരാക്കാനും പ്രേക്ഷകനെ അനുഭവിപ്പിക്കാനും അയാൾക്ക് ഏറെക്കുറെ സാധിച്ചത്. സിനിമയുടെ ഭാവുകത്വ പരിണാമങ്ങൾ പരീക്ഷിക്കപ്പെടുകയും സ്വീകരിക്കപ്പെടുകയും ചെയ്യുന്ന പുതിയ "പാൻ ഇന്ത്യ "കാലത്തു നിങ്ങൾ ഏതു നെപോട്ടിസത്തിന്റെ കാലിൽ തളച്ചിടാൻ ശ്രമിച്ചാലും അർബൻ ഹീറോ പരിവേഷം നൽകിയാലും സ്വന്തം കഴിവും അധ്വാനവും കൈമുതലാക്കി നടപ്പുമൂല്യങ്ങളെ വാർപ്പുമാതൃകകളെ നേർക്കുനേർ വെല്ലുവിളിച്ചു സിനിമാബോധത്തിൽ പ്രിവിലേജകളുടെ മേൽവിലാസം പേറാതെ അയാൾ മികച്ച തിരഞ്ഞെടുപ്പുകളിലൂടെ യാത്ര തുടരുകയാണ്..മൃദുഹാസത്തിന്റെയും ആര്‍ജ്ജവമുള്ള ശബ്ദസൗന്ദര്യത്തിന്റെയും ശക്തിസൗരഭ്യം പേറി ഏറ്റവും പുതിയ ഹിന്ദി ചിത്രം ചുപ് ന്റെ പ്രമോഷനിൽ മലയാളികളുടെ ദുൽഖർ സൽമാൻ തിരക്കിലാണ് .