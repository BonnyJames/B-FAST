---
author: Beaumaris
categories:
- Entertainment
comment_count: 0
date: 2022-09-07 13:32:32
draft: false
image: ''
like_count: 47144
share_count: 36116
tags:
- kerala cafe
- movie
title: ഒരേ ചലച്ചിത്രം തന്നെ ഒരേ വ്യക്തിയെ തന്റെ ജീവിതത്തിന്റെ വ്യത്യസ്തഘട്ടങ്ങളിൽ
  വ്യത്യസ്ത രീതികളിൽ എങ്ങനെ സ്പർശിയ്ക്കുന്നു എന്നതിന് ഉദാഹരണം
view_count: 1253362
---

**മെൽവിൻ പോൾ ·** ഞാൻ രണ്ടാം കെട്ട് കഴിഞ്ഞ് നിൽക്കുന്ന കാലത്താണ് കേരള കഫേ (2009) എന്ന ചലച്ചിത്രസമാഹാരം പുറത്തിറങ്ങിയത്. (ഒരു വ്യത്യസ്തതയ്ക്ക് വേണ്ടി ഞാൻ ഒരാളെത്തന്നെ രണ്ടു പ്രാവശ്യം കല്യാണം കഴിച്ചിട്ടുണ്ട്. ആദ്യത്തേത് തൃശ്ശൂർ കൂർക്കഞ്ചേരി ശ്രീനാരായണ ഭക്തപരിപാലന യോഗം വക രജിസ്റ്റർ ആപ്പീസിലും, രണ്ടാമത്തേത് തൃശ്ശൂർ കോലഴി വിശുദ്ധ ബെനഡിക്ടിന്റെ പേരിലുള്ള പള്ളിയിൽ വെച്ചും.SNBP ആപ്പീസിലുള്ള കല്യാണം വളരെ എളുപ്പമായിരുന്നു. തലേന്ന് വൈകുന്നേരം പോയി ആവശ്യമറിയിച്ചു, പിറ്റേന്ന് കാലത്ത് അവിടെ വെച്ച് താലികെട്ടിന് ശേഷം ഞാൻ ജോലിയ്ക്കും ഭാര്യ college-ലേക്കും പോയി. കല്യാണമാണെന്ന് കരുതി ഒരു ദിവസത്തെ ശമ്പളവും പഠിപ്പും പാഴാക്കരുതല്ലോ!) 'കേരള കഫേ'യിലെ ചലച്ചിത്രങ്ങളുടെ കൂട്ടത്തിൽ അന്നെനിയ്ക്കേറ്റവും ഇഷ്ടപ്പെട്ടത് അഹമ്മദ് സിദ്ദിഖ് എഴുതി ഉദയ് അനന്തൻ സംവിധാനം ചെയ്ത് ഫഹദ് ഫാസിൽ, റീമ കല്ലിങ്ങൽ, തിലകൻ എന്നിവർ പ്രധാന കഥാപാത്രങ്ങളെ അവതരിപ്പിച്ച 'മൃത്യുഞ്ജയം' എന്ന ചിത്രമായിരുന്നു. ഫഹദ് ഫാസിൽ തന്റെ അതിമനോഹരമായ രണ്ടാംവരവ് നടത്തിയ ചിത്രം.പിന്നീട്, ജീവിതത്തിന്റെ സ്വാഭാവികമായ ചടുലചലനങ്ങൾക്കിടയ്ക്ക് ഞങ്ങൾക്കൊരു മകൻ പിറന്ന് രണ്ടോ മൂന്നോ വർഷങ്ങൾക്ക് ശേഷം, അവനെയും മടിയിലിരുത്തിയാണ് വീണ്ടും 'കേരള കഫേ' ഞാൻ കാണുന്നത്. അതിലെ മറ്റു ചെറുചിത്രങ്ങൾക്കൊടുവിൽ 'പുറം കാഴ്ചകൾ' വന്നു. C V ശ്രീരാമന്റെ ചെറുകഥയെ ആസ്പദമാക്കി ലാൽ ജോസ് സംവിധാനം ചെയ്ത ആ ചിത്രത്തിൽ പ്രധാനകഥാപാത്രങ്ങളെ അവതരിപ്പിച്ചത് മമ്മൂട്ടി, ശ്രീനിവാസൻ, മണികണ്ഠൻ പട്ടാമ്പി, ശിവദ എന്നിവർ. ആദ്യ കാഴ്ചയിൽ എന്നെ ഒരുപാടൊന്നും സ്പർശിയ്ക്കാതെ പോയ ഒരു ചിത്രം. സിനിമ തുടങ്ങി ചില നിമിഷങ്ങൾ കഴിഞ്ഞപ്പോൾ എന്റെ മനസ്സ് അസ്വസ്ഥമാകാൻ തുടങ്ങി. ഒരു നഷ്ട പ്രണയത്തിന്റെ ഓർമ്മകൾ, ഒരു ബസ്സിലിരുന്ന് ശ്രീനിവാസൻ അവതരിപ്പിച്ച കഥാപാത്രം അയവിറക്കുന്നതിനിടയിൽ, ആ ബസ്സിൽ കയറി അതിലെ യാത്രക്കാരെ മുഴുവൻ തന്റെ അക്ഷമമായ മുരടൻ പെരുമാറ്റം കൊണ്ട് വെറുപ്പിച്ച മമ്മൂട്ടിയുടെ കഥാപാത്രം വന്നപ്പോൾ മുതലാണ് ആ അസ്വസ്ഥത ആരംഭിച്ചത്. കാരണം, എല്ലാത്തിനുമൊടുവിൽ ആ ചലച്ചിത്രത്തിൽ എന്താണ് സംഭവിയ്ക്കാൻ പോകുന്നത് എന്നെനിയ്ക്കറിയാമായിരുന്നല്ലോ. ബസ്സ് തന്റെ വീടടുക്കാറാകുമ്പോൾ മമ്മൂട്ടിയുടെ കഥാപാത്രം പ്രകടിപ്പിയ്ക്കുന്ന വിഹ്വലതകൾ കണ്ട നിമിഷം മുതൽ എന്റെ മനോനിയന്ത്രണം ഏതാണ്ട് നഷ്ടമായിരുന്നു. താൻ ആവശ്യപ്പെട്ടയിടത്ത് ബസ്സ് നിർത്തിയ്ക്കാൻ തയ്യാറാകാതിരുന്ന കണ്ടക്ടറോട് 'നിർത്തെടോ' എന്നാക്രോശിച്ച്, നിലവിളികളുയരുന്ന ഒരു മരണവീട്ടിലേയ്ക്ക് റോഡ് മുറിച്ചു കടന്നോടുന്ന മമ്മൂട്ടിയെയും, ഒരു കൊച്ചു ശവപ്പെട്ടി മുകളിൽ വെച്ച് കെട്ടി ബസ്സിനെ മറികടന്ന് പോകുന്ന ജീപ്പും TV screen-ൽ കണ്ടതോട് കൂടി എന്റെ മനസ്സ് പൂർണ്ണമായും എന്റെ നിയന്ത്രണത്തിൽ നിന്നും പോയി. കണ്ണുകളിൽ ഉരുണ്ടുകൂടി നിന്നിരുന്ന കണ്ണീർ മടിയിലിരുന്ന എന്റെ മോന്റെ തലമുടിയിൽ പതിച്ചു. അവനെച്ചുറ്റിയിരുന്ന എന്റെ കൈകൾ മുറുകിയതെന്തിനെന്ന് മനസ്സിലാകാതെ എന്നെ തിരിഞ്ഞ് നോക്കിയ അവന്റെ മുഖം കണ്ണീരിന്റെ മങ്ങിയ മറയ്ക്കുള്ളിലൂടെ ഞാൻ കണ്ടു. ഒരേ ചലച്ചിത്രം തന്നെ ഒരേ വ്യക്തിയെ തന്റെ ജീവിതത്തിന്റെ വ്യത്യസ്തഘട്ടങ്ങളിൽ വ്യത്യസ്ത രീതികളിൽ എങ്ങനെ സ്പർശിയ്ക്കുന്നു എന്നതിന് ഒരുദാഹരണമായി ഇത് ഞാൻ നിങ്ങളുടെ മുമ്പിൽ വെയ്ക്കുന്നു.