---
author: Beaumaris
categories:
- Entertainment
comment_count: 0
date: 2023-09-21 09:32:13
draft: false
image: https://cdn.boolokam.com/articles/2023/09/qqdqd.jpg
like_count: 66413
share_count: 20775
tags:
- joy mathew
- la tomatina malayalam movie
title: '''ലാ ടൊമാറ്റിന'', പണക്കൊഴുപ്പുള്ള താരങ്ങളല്ല, ചർച്ച ചെയ്യുന്ന വിഷയമാണ് സിനിമയിലെ
  യഥാർത്ഥ താരം'
view_count: 990448
---

**Sanuj Suseelan** ഇന്ത്യയുടെ ചരിത്രത്തിൽ ഉണ്ടായ ഏറ്റവും വലിയ വിപ്ലവങ്ങളിലൊന്നാണ് RTI എന്ന വിവരാവകാശ നിയമം. രണ്ടായിരത്തി അഞ്ചിൽ മൻമോഹൻ സിംഗ് സർക്കാരാണ് ഇത് പാസ്സാക്കിയത്. സുതാര്യത തീരെയില്ലാത്ത ഇന്ത്യൻ ഭരണ വ്യവസ്ഥയിൽ ഈ നിയമം പലപ്പോളും ശക്തമായ ഒരു ആയുധമായി മാറുകയായിരുന്നു. ഏത് ഇന്ത്യൻ പൗരനും തുച്ഛമായ ഒരു ഫീസ് നൽകി തനിക്കാവശ്യമുള്ള വിവരങ്ങൾ നേടാമെന്നതും അത് നിഷേധിക്കപ്പെട്ടാൽ പരാതിപ്പെടാൻ ഒരു സിസ്റ്റമുണ്ടെന്നതും ചില്ലറ മാറ്റമല്ല നമ്മുടെ നാട്ടിൽ ഉണ്ടാക്കിയത്. RTI ഉപയോഗപ്പെടുത്തി മുമ്പ് നിഷേധിക്കപ്പെട്ടിരുന്ന വിവരങ്ങൾ ശേഖരിച്ച് നമ്മുടെ ഭരണവ്യവസ്ഥയിലുള്ള അഴിമതിക്കഥകൾ പുറത്തുകൊണ്ടുവന്ന പുതിയൊരു തരം ആക്ടിവിസ്റ്റുകളും ഇതോടെ ഉദയം ചെയ്തു. എന്നാൽ അത്തരം മനുഷ്യർക്ക് നേരിടേണ്ടിവന്ന തിരിച്ചടികൾ ഭയാനകമായിരുന്നു. സർക്കാർ ഡിപ്പാർട്ടുമെന്റുകളിൽ നിന്നും വിവരങ്ങൾ തേടിയ കുറ്റത്തിന് ഇതിനകം നാനൂറോളം പേർ അക്രമിക്കപ്പെട്ടിട്ടുണ്ട്, നൂറിൽ കൂടുതൽ പേർ കൊല്ലപ്പെട്ടിട്ടുമുണ്ട്. അവരിലൊരാളുടെ കഥയാണ് സജീവൻ അന്തിക്കാട് സംവിധാനം ചെയ്ത ഏറ്റവും പുതിയ ചിത്രം ലാ ടൊമാറ്റിനയുടെ പ്രമേയം. ഒരു മുൻകാല സീനിയർ പത്രപ്രവർത്തകനായ ഇതിലെ നായകൻ ഒരു RTI ആക്ടിവിസ്റ്റാണ്. എന്നാൽ താൻ കണ്ടുപിടിക്കുന്ന സത്യങ്ങൾ പ്രസിദ്ധീകരിക്കാൻ പത്രങ്ങളൊന്നും തയ്യാറാവാതിരിക്കുമ്പോൾ അദ്ദേഹം ഒരു യൂട്യൂബ് ചാനൽ ആരംഭിക്കുന്നു. ആ ചാനലിന്റെ പേരാണ് "La ടൊമാറ്റിന". തന്റെ മാദ്ധ്യമ ബന്ധങ്ങൾ ഉപയോഗപ്പെടുത്തി അദ്ദേഹം സംഘടിപ്പിക്കുന്ന വിവരങ്ങൾ ചാനലിലൂടെ പുറത്തു വരാൻ തുടങ്ങുന്നതോടെ ആ ചാനൽ ഒരു തരംഗമായി മാറുന്നു. ഒരുവശത്ത് ആരാധകർ കൂടുമ്പോൾ മറുവശത്ത് ശത്രുക്കളും പെരുകുന്നു. ഇതിനിടെയാണ് കേരളത്തെ പിടിച്ചുകുലുക്കിയ ഏറ്റുമുട്ടൽ കൊലകൾ നടക്കുന്നത്. അതിനെത്തുടർന്ന് ചാനൽ പോലീസ് നിരീക്ഷണത്തിലാവുന്നു. ഒരു അർബൻ നക്സലായി അദ്ദേഹത്തെ ചാപ്പ കുത്താനുള്ള നടപടികൾക്കിടെ ലോക്ക് ഡൌൺ വരികയും അതിനെത്തുടർന്നുണ്ടാവുന്ന നാടകീയ സംഭവവികാസങ്ങളുമാണ് സിനിമ സംസാരിക്കുന്നത്. ![](https://cdn.boolokam.com/articles/2023/09/qqdqd.jpg)പ്രഭുവിന്റെ മക്കൾ എന്ന ശ്രദ്ധേയമായ ചിത്രത്തിന് ശേഷം സജീവൻ അന്തിക്കാട് സംവിധാനം ചെയ്ത ഈ സിനിമ നാളെ റിലീസാവുകയാണ്. സമകാലികപ്രസക്തിയുള്ള ഒരു പ്രമേയം അതർഹിക്കുന്ന ഗൗരവത്തിൽ പറഞ്ഞിരിക്കുകയാണ് ഈ ചിത്രത്തിൽ. പണക്കൊഴുപ്പുള്ള താരങ്ങളല്ല ഈ സിനിമയുടെ ആകർഷണം. മറിച്ച് അത് ചർച്ച ചെയ്യുന്ന വിഷയമാണ് സിനിമയിലെ യഥാർത്ഥ താരം. ഈ സിനിമയുടെ പ്രിവ്യൂ കണ്ടതിനു ശേഷം മലയാളത്തിന്റെ പ്രിയ സംവിധായകൻ ശ്രീ. സത്യൻ അന്തിക്കാട് പറഞ്ഞ വാചകങ്ങൾ വെറുതെയായിരുന്നില്ല എന്ന് ചിത്രം കാണുമ്പോൾ നിങ്ങൾക്ക് മനസ്സിലാവും. തീർച്ചയായും ഈ സിനിമ കാണുക. ഇത്തരം ശ്രമങ്ങളെ പ്രോത്സാഹിപ്പിക്കുക.