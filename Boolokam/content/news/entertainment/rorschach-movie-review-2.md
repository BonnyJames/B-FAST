---
author: Beaumaris
categories:
- Entertainment
comment_count: 0
date: 2022-10-08 12:04:06
draft: false
image: ''
like_count: 111652
share_count: 34834
tags:
- mammootty
- mammootty movie
- rorschach
- Santhosh Iriveri Parootty
title: മനസിന്റെ വന്യവഴികൾ - റോഷാക്ക് - A MUST WATCH MOVIE
view_count: 1449787
---

**മനസ്സിന്റെ വന്യവഴികൾ**

**(റോഷാക്ക് - A MUST WATCH MOVIE)**

**Santhosh Iriveri Parootty**

നിസാം ബഷീർ സംവിധാനം ചെയ്ത് പുറത്തിറങ്ങിയ "റോഷാക്ക് " എന്ന ചിത്രത്തെക്കുറിച്ചുള്ള ഒരു കുറിപ്പാണിത്. ചിത്രം കാണുന്നതിന് മുമ്പേ റോഷാക്ക് ടെസ്റ്റ്‌ എന്ന സൈക്കോളജിക്കൽ ടെസ്റ്റ്‌ എന്താണെന്നും വൈറ്റ് റൂം ടോർച്ചർ എന്താണെന്നും മനസ്സിലാക്കാൻ എല്ലാ കൂട്ടുകാരോടും അഭ്യർഥിക്കുന്നു. ചിത്രത്തെ കുറിച്ച് കൂടുതൽ മനസ്സിലാക്കാൻ ഇവയെ കുറിച്ച് അറിഞ്ഞിരിക്കുന്നത് നല്ലതാണ്. മനുഷ്യ മനസ്സ് എന്നത് നിഗൂഢതകളുടെ ഒരു താഴ്‌വരയാണ്. എന്റെ രോഗാവസ്ഥയെക്കുറിച്ച് മുമ്പ് എഴുതിയപ്പോൾ മനസ്സിന്റെ വിചിത്രമായ പല അനുഭവങ്ങളെക്കുറിച്ചും എഴുതിയിരുന്നു. ഓരോ വ്യക്തിയും മുപ്പത്തിമുക്കോടി വികാരങ്ങളുടെ തടവറയിൽ ആണ്. ഒരു റോഷാക്ക് ടെസ്റ്റിന് വിധേയമാക്കിയാൽ നമ്മളോരോരുത്തരുടെയും കാഴ്ചപ്പാടുകളിൽ അജഗജാന്തരം വ്യത്യാസം ഉണ്ടെന്ന് കാണാം. ഒരു വസ്തുവിനെ തന്നെ നമ്മൾ കാണുന്നതും വ്യാഖ്യാനിക്കുന്നതും പല തരത്തിലായിരിക്കും. ദുരന്തങ്ങളെ നേരിടുന്നത് പല തരത്തിലാണ് മനുഷ്യർ. ചിലർ എല്ലാം സഹിച്ചു കഴിയുന്നു. ചിലർ കരഞ്ഞു തീർക്കുന്നു. ചിലർ ഉൾവലിയുന്നു. ചിലർ തങ്ങളുടെ ജീവിത ദുരന്തങ്ങൾക്ക് കാരണക്കാരായവരോട് പ്രതികാരം ചെയ്യാൻ തുനിയുന്നു. പ്രതികാരകഥകൾ സിനിമയിൽ പുതുമയുള്ളതല്ല. എന്നാൽ പ്രതികാരം അത്ര മേൽ ആഴത്തിലുള്ളതും വ്യക്തിപരവും ആയാലോ? Revenge at its peak എന്നൊക്ക പറയാവുന്ന വിധം പ്രതികാരം കൊടിമുടി കയറുകയാണ് ഇവിടെ. വിദേശത്ത് ക്രൂരമായ വൈറ്റ് റൂം ടോർച്ചറിന് അടക്കം വിധേയമാകേണ്ടി വന്ന വ്യക്തിക്ക് തന്റെ ജീവിതം നശിപ്പിച്ചയാളോട് എത്ര മാത്രം പക കാണും? എന്നാൽ അയാൾക്ക് പ്രതികാരം ചെയ്യേണ്ട വ്യക്തി മരിച്ചു പോയ ഒരാൾ ആണെങ്കിൽ? പരേതന്റെ ഓർമകൾ പോലും ഈ ഭൂമിയിൽ അവശേഷിപ്പിക്കരുതെന്ന വാശിയിൽ അയാൾ തുനിഞ്ഞിറങ്ങിയാൽ? ഭ്രമാത്മക കല്പനകളുടെ നിഗൂഢ താഴ്‌വാരത്തിലൂടെയാണ് ലൂക്ക് ആന്റണി (മമ്മൂട്ടി) യുടെ മാനസിക സഞ്ചാരം. ഒരു കാർ യാത്രയ്ക്കിടെ കാണാതായ ഗർഭിണിയായ ഭാര്യയെ തേടി അയാൾ പോലീസ് സ്റ്റേഷനിൽ എത്തുന്നിടത്താണ് സിനിമ തുടങ്ങുന്നത്. പിന്നീടങ്ങോട്ട് ലൂക്കിന്റെ വിഭ്രാമകമായ ലോകത്തിലൂടെ പ്രേക്ഷകനും സഞ്ചരിക്കുകയാണ്. അയാളുടെ ഭൂതകാലത്തിലൂടെയും വർത്തമാന കാലത്തിലൂടെയും മനസ്സിന്റെ മായക്കാഴ്ച്ചകളിലൂടെയും പ്രതികാരത്തിന്റെ ചോര മണക്കുന്ന വഴികളിലൂടെയും നിഗൂഢ ലക്ഷ്യങ്ങളിലൂടെയും ഒരു സഞ്ചാരം. മിസ്റ്ററി, സസ്പെൻസ്, ഹൊറർ, ക്രൈം, പാരാ നോർമൽ, ഇൻവെസ്റ്റിഗേഷൻ, ഫാമിലി, ആക്ഷൻ, സൈക്കോളജിക്കൽ തുടങ്ങി എല്ലാ ഴോണറുകളിലൂടെയും കയറിയിറങ്ങുന്നുണ്ട് "റോഷാക്ക്". ഇതിൽ ഏതെങ്കിലും ഒന്നിൽ പെട്ടതാണ് ഈ ചിത്രം എന്ന് പൂർണമായി പറയാൻ ആവില്ല. വളരെ സ്ലോ പേസിൽ ആണ് കഥ പറയുന്നത്. 100% ശ്രദ്ധാപൂർവമുള്ള കാഴ്ച ആവശ്യപ്പെടുന്നുണ്ട് ഈ ചിത്രം. ഒരു നിമിഷം കണ്ണ് സ്‌ക്രീനിൽ നിന്ന് തെറ്റിയാൽ സിനിമ കയ്യിൽ നിന്ന് പോവും. സിനിമ കാണുന്നതിനിടെ മൊബൈൽ ഫോണിൽ ചുണ്ണാമ്പ് തേക്കുന്നവരും അടുത്തിരുന്നവരോട് സൊള്ളുന്നവരും പുറത്തിറങ്ങി ചായയും പപ്സും കഴിച്ചു കുമ്പയും തടവി സിനിമ കാണാൻ കയറുന്നവരും ദയവ് ചെയ്ത് ഈ ചിത്രം കാണരുത്. ഒടുക്കം ഒന്നും മനസ്സിലായില്ല എന്ന് പറഞ്ഞ് മോങ്ങേണ്ടി വരും. അത് നിങ്ങളുടെ മാത്രം കുറ്റമാണ്. ഒന്നാം പകുതിയോടെ സിനിമയുടെ കഥ ഏതാണ്ട് ബോധ്യപ്പെടും. രണ്ടാം പകുതിയുടെ യാത്ര വേറൊരു വഴിയിലൂടെയാണ്. ക്ലൈമാക്സിനെക്കുറിച്ച് വ്യത്യസ്ത അഭിപ്രായങ്ങൾ ഉണ്ടാവാൻ സാധ്യതയുണ്ട്. ലൂക്ക് ആന്റണി എന്ന കഥാപാത്രവും സിനിമയും പലരിലും പല തരം വ്യാഖ്യാനങ്ങൾ സൃഷ്ടിച്ചേക്കാം. ഇവിടെ ലൂക്ക് ആന്റണി തന്നെയാണ് പ്രേക്ഷകർക്കുള്ള റോഷാക്ക് ടെസ്റ്റ്‌. റോഷാക്ക് ടെസ്റ്റിലെ ഇങ്ക് ഡ്രോപ്പുകളോടെന്ന പോലെ അയാളും പലർക്കുമെതിരെ ഇവിടെ പട നയിക്കുകയാണ്. തീരാത്ത ചോദ്യങ്ങൾ അവശേഷിപ്പിക്കുന്നുണ്ട് അയാൾ. മര്യാദ പുരുഷോത്തമനല്ല അയാൾ. അയാളുടെ എല്ലാ പ്രവൃത്തികളും ന്യായീകരണം അർഹിക്കുന്നുമില്ല. ചിത്രത്തിന്റെ കളർ പാറ്റേൺ പോലെ വെള്ളയും കറുപ്പും മാറി മാറി വരുന്നുണ്ട് ഈ ചിത്രത്തിലെ ഓരോ കഥാപാത്രത്തിന്റെയും സ്വഭാവത്തിലും. After all, everything is grey എന്നല്ലേ? സല്യൂട്ട്, മമ്മൂക്ക. അങ്ങ് അടുത്ത കാലത്തായി ചെയ്യുന്ന ഓരോ സിനിമയും കഥാപാത്രവും സിനിമ എന്ന കലാരൂപത്തോട് നീതി പുലർത്തുന്നുണ്ട്. "പുഴു" വിന് ശേഷം ശക്തമായ ഡാർക്ക്‌ ഷേഡുകളുള്ള മറ്റൊരു കഥാപാത്രത്തെ അവിസ്മരണീയമാക്കുന്നു മമ്മൂട്ടി. മുഖത്ത് വിരിയുന്ന ഗൂഢസ്മിതം അടക്കമുള്ള വളരെ മൈന്യൂട്ട് എന്ന് പറയാവുന്ന ഭാവങ്ങൾ പോലും ഗംഭീരമാക്കിയിട്ടുണ്ട് ഈ അതുല്യനടൻ. ഒരു പക്ഷേ താരപദവിയിലുള്ള ആരും ചെയ്യാൻ മടിക്കുന്ന ചില കാര്യങ്ങൾ ലൂക്ക് ആന്റണിയിലൂടെ അദ്ദേഹം ചെയ്തു വെച്ചിട്ടുണ്ട്. ഈ ചിത്രം നിർമിക്കാൻ കാണിച്ച ചങ്കൂറ്റത്തിനും മറ്റൊരു കയ്യടി. ബിന്ദു പണിക്കർ, Unbelievable. What a gifted actor! സൂത്രധാരന് ശേഷം ഇപ്പോഴാണെന്ന് തോന്നുന്നു അവർക്ക് ഇത്രയും നല്ലൊരു കഥാപാത്രം ലഭിക്കുന്നത്. She was menacing in the climax portions. ഏതാണ്ട് എല്ലാ ഇമോഷൻസിലൂടെയും കടന്നു പോവുന്നുണ്ട് ഈ കഥാപാത്രം. അത് പോലെ ഏറെക്കാലത്തിന് ശേഷം ജഗദീഷിന്റെ ഒരു മികച്ച വേഷം. ഗ്രേസ് ആന്റണി, ഷറഫുദ്ദീൻ, കോട്ടയം നസീർ എന്നിവരെല്ലാം തന്നെ തകർത്തിട്ടുണ്ട്. ഒരു extended cameo വേഷത്തിൽ ആസിഫ് അലി പ്രത്യക്ഷപ്പെടുന്നു. തിരക്കഥ brilliant ആണ്. സാങ്കേതിക വിഭാഗം എഴുന്നേറ്റ് നിന്ന് കയ്യടി അർഹിക്കുന്നു. ക്യാമറ, എഡിറ്റിംഗ്, മ്യൂസിക്‌, ബി ജി എം തുടങ്ങി ടെക്നിക്കൽ സൈഡ് ഈ ചിത്രത്തിന്റെ ഏറ്റവും വലിയ ശക്തിയാണ്. ചിത്രത്തിൽ ഇടയ്ക്ക് വരുന്ന ഇംഗ്ലീഷ് സോങ് നന്നായി ചേരുന്നുണ്ട്. ചിലയിടങ്ങളിൽ വരുന്ന ആവർത്തനം, പ്രവാചനാത്മകത, ക്ലൈമാക്സ്‌ കൂടുതൽ മെച്ചപ്പെടുത്താമായിരുന്നു എന്നതൊക്കെയാണ് നെഗറ്റീവ് ആയി തോന്നിയത്. എന്നാലും അതൊന്നും ഒരു തരത്തിലും ചിത്രത്തിന്റെ ടോട്ടാലിറ്റിയെ ബാധിക്കുന്നതായി തോന്നിയില്ല.ചുരുക്കത്തിൽ പരീക്ഷണാത്മക സിനിമകൾ ഇഷ്ടപ്പെടുന്ന ഒരു ചലച്ചിത്ര സ്നേഹിയാണ് നിങ്ങളെങ്കിൽ നഷ്ടപ്പെടുത്തരുത് "റോഷാക്ക്". ഇത്തരമൊരു ചിത്രം ഞാൻ ഇതിനു മുമ്പ് കണ്ടിട്ടില്ല. നിങ്ങളും കാണാൻ സാധ്യതയില്ല. So, a Wonderful Experimental Film. Watch it out in theatres...v 

# _Rorschach_