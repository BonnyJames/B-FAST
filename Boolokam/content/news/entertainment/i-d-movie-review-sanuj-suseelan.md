---
title: "\"ബ്ലാക്ക്\" എന്ന മമ്മൂട്ടി ചിത്രത്തിൽ രജ്ഞിത് ചെറുതായി തൊട്ടു തലോടി പോയ ഒരു കഥാതന്തുവാണ് വളരെ വിശദമായി ഈ സിനിമയിൽ അവതരിപ്പിച്ചിരിക്കുന്നത്"
date: 2023-06-13T06:45:15
draft: false
categories: ["Entertainment"]
tags: ['Featured', 'ID', 'ID MOVIE', 'Sanuj Suseelan']
author: "Beaumaris"
---

<strong>ഐ ഡി ( I.D. )</strong>

<strong>Sanuj Suseelan</strong>

ആദ്യമായി നാട് വിട്ടു പോകുമ്പോളാണ് സ്വന്തം നാട്ടിൽ തന്നെ എത്രഅന്യരാണ് നമ്മളൊക്കെ എന്ന് സ്വയം തിരിച്ചറിയുന്നത്. മുംബൈയിൽ ജോലി ചെയ്തിരുന്ന ഒരു ഞായറാഴ്ച അന്ധേരിയിൽനിന്നും ലോക്കൽ ട്രെയിനിൽ ചർച്ച് ഗേറ്റിലേക്ക് പോവുകയായിരുന്നു. ഒരിടത്തു ട്രാക്കിനു സമീപം എട്ടുപത്തു പേരും ഒന്ന് രണ്ടു ചോക്കിദാർമാരും നിൽക്കുന്നത് കണ്ടു. "പൊലീസിന് പണിയായി" - അടുത്ത് നിന്ന ഒരാൾ ആ കാഴ്ച കണ്ടിട്ട് അഭിപ്രായപ്പെട്ടു. ആരോ ട്രെയിനിൽ നിന്ന് വീണു മരിച്ചതാണത്രേ. നൂറുകണക്കിനാളുകളാണ് നഗരത്തിലെ തിരക്ക് പിടിച്ച ലോക്കൽ ട്രെയിനുകളിൽ നിന്ന് ദിവസവും വീണു മരിക്കുന്നത്. റോഡരികിൽ പട്ടി ചത്തു കിടക്കുന്നതുപോലെയാണ് ട്രാക്കിനു സമീപം മരിച്ചു വീഴുന്ന മനുഷ്യജന്മങ്ങൾ എന്ന് അയാൾ വിശദീകരിക്കുന്നത് കേട്ടു.

ഇന്ത്യയുടെ പല ഭാഗങ്ങളിൽ നിന്നായി ഒഴുകിയെത്തുന്ന ലക്ഷക്കണക്കിനാളുകൾ വന്നു ചേരുന്ന മഹാ നഗരമാണ് മുംബൈ. കാനേഷുമാരി കണക്കുകളിൽ പെട്ടതും പെടാത്തതുമായി കോടിക്കണക്കിനാളുകൾ തിങ്ങി ഞെരുങ്ങി ജീവിക്കുന്ന, ഭാരതത്തിന്റെ തന്നെ ഒരു പരിച്ഛേദമായ മുംബൈ സിറ്റി. സിക്കിമിൽ നിന്ന് ജോലിയന്വേഷിച്ചു മുംബൈയിലെത്തിയതാണ് ചാരു. അവളുടെ രണ്ടു സുഹൃത്തുക്കൾ വാടകയ്ക്ക് താമസിക്കുന്ന ഫ്ലാറ്റിൽ അവളും ചേരുന്നു. അവരും ആ ഫ്ലാറ്റിലേക്ക് മാറിയിട്ട് അധികമായിട്ടില്ല. അത്യാവശ്യം അറ്റകുറ്റപ്പണികൾ ബാക്കിയുള്ള ഫ്ലാറ്റിൽ അവൾ ഒറ്റയ്ക്കുള്ള ഒരു ദിവസം രാവിലെ ഒരു പണിക്കാരൻ എത്തുന്നു. അയാൾ ഒരു പെയിന്ററാണ്‌. ലിവിങ് റൂമിലെ നിറം ഇളകിയ ഒരു ഭിത്തി പെയിന്റ് ചെയ്യാൻ അവളുടെ റൂം മേറ്റ് ഒരു കോൺട്രാക്ടറോട്‌ ഒരാളെ ആവശ്യപ്പെട്ടിരുന്നു. അങ്ങനെ എത്തിയതാണ് താനെന്നും സ്ഥലം കാട്ടി തന്നാൽ പണി തുടങ്ങാമെന്നും അയാൾ അവളെ അറിയിച്ചു. ഒറ്റ നോട്ടത്തിൽ തന്നെ വളരെ ക്ഷീണിതനായ അയാൾ ജോലി തുടങ്ങി. അടുത്ത മുറിയിലേയ്ക്കു പോയ ചാരു എന്തോ ഒരു ശബ്ദം കേട്ടു. ലിവിങ് റൂമിലെത്തിയ അവൾ കണ്ടത് ബോധമില്ലാതെ നിലത്തു വീണു കിടക്കുന്ന അയാളെയാണ്. വേറെ വഴിയില്ലാതെ അടുത്ത വീട്ടിലെ ഒരു ആന്റിയെ സഹായത്തിനു വിളിച്ച ചാരു അവരുടെ ഉപദേശപ്രകാരം അയാളെ ആശുപത്രിയിലെത്തിക്കുന്നു.

ഒരു സ്വകാര്യ ആശുപത്രിയാണ്. രെജിസ്റ്റർ ചെയ്യാൻ വേണ്ടി അവർ ആവശ്യപ്പെട്ടപ്പോളാണ് അയാളെ കുറിച്ച് തനിക്കൊന്നുമറിയില്ല എന്നവൾ മനസ്സിലാക്കുന്നത് . അയാളുടെ പേരോ വിലാസമോ ഒന്നും അറിയില്ല. അയാളുടെ കൈവശമുണ്ടായിരുന്ന സഞ്ചിയിലും പഴ്‌സിലും ഒന്നും ഒരു ഐഡി കാർഡുമില്ല. അയാളുടെ ഫോൺ നമ്പർ മനസ്സിലാക്കാൻ വേണ്ടിആ ഫോണിൽ നിന്നും അവളുടെ നമ്പറിലേയ്ക്ക് വിളിച്ചു നോക്കി. ബാലൻസ് ഇല്ലാത്തതുകാരണം ഔട്ട് ഗോയിങ് കോൾ പോകുന്നില്ല. മാത്രമല്ല, തിരിച്ചറിയൽ രേഖകൾ സമർപ്പിക്കാത്തതുകാരണം രണ്ടു ദിവസത്തിനുള്ളിൽ ആ നമ്പർ പ്രവർത്തനരഹിതമാകുമെന്ന സർവീസ് പ്രൊവൈഡറുടെ എസ്സ് എം എസ്സും ആ ഫോണിൽ അവൾ കണ്ടു. കാര്യങ്ങൾ കൂടുതൽ കുഴപ്പത്തിലാക്കിക്കൊണ്ട് അടുത്ത ദിവസം അയാൾ മരിക്കുന്നു. ആരായിരുന്നു അയാൾ എന്ന ചാരുവിന്റെ അന്വേഷണമാണ് പിന്നീട് സിനിമ പറയുന്നത്. ഒപ്പം, ഐഡന്റിറ്റി എന്ന് നമ്മൾ അഭിമാനത്തോടെ പറയുന്നത് എത്രത്തോളം നേർത്ത ഒരു വസ്തുവാണെന്ന തിരിച്ചറിവും ഈ ചിത്രം നൽകുന്നു.

<a href="https://cdn.boolokam.com/articles/2023/06/3T3TTT3.jpg"><img class=" wp-image-399419 aligncenter" src="https://cdn.boolokam.com/articles/2023/06/3T3TTT3-1024x474.jpg" alt="" width="979" height="453" /></a>മുകളിൽ പറഞ്ഞത് സത്യത്തിൽ സിനിമയുടെ വൺ ലൈനാണ്. അതിനപ്പുറം ഒരുപാടു ചോദ്യങ്ങൾ മുന്നോട്ടു വയ്ക്കുന്നുണ്ട് ഈ ചിത്രം. കാഴ്ചക്കാരനെ തന്നെ കഥയുടെ ഒരു ഭാഗമാക്കി തീർക്കുന്ന, അതിമനോഹരവും ബ്രില്യൻറുമായ കഥപറച്ചിലാണ് ഈ സിനിമയിലുള്ളത്. മുംബൈ നഗരത്തിന്റെ ഭംഗിയും തിരക്കും അഴുക്കൊഴുകുന്ന ചേരികളും എല്ലാമെല്ലാം അനിതരസാധാരണമായ കയ്യടക്കത്തോടെ ഈ കൊച്ചു ചിത്രം ഒപ്പിയെടുത്തിട്ടുണ്ട്. ഗീതാഞ്ജലി ഥാപ്പ ( ഗീതു മോഹൻദാസ് സംവിധാനം ചെയ്ത ലയേഴ്‌സ് ഡൈസ് എന്ന ചിത്രത്തിലൂടെ ദേശീയ അവാർഡ് നേടിയ അഭിനേത്രി) യാണ് ഈ ചിത്രത്തിന്റെ ഐശ്വര്യം എന്ന് ഞാൻ പറയും. ഒരു നിമിഷം പോലും കൃത്രിമത്വം നിഴലിക്കാത്ത, വളരെ റിയലിസ്റ്റിക് ആയ പ്രകടനത്തിലൂടെ ഗീതാഞ്ജലി ചാരുവിനെ ഉജ്ജ്വലമാക്കിയിട്ടുണ്ട്. യഥാർത്ഥ ജീവിതത്തിലും സിക്കിം സ്വദേശിയായ ഗീതാഞ്ജലിക്ക് അത് കുറച്ചു കൂടി നന്നായി ഉൾക്കൊള്ളാൻ കഴിഞ്ഞിട്ടുണ്ട്. ഗീതാഞ്ജലി മാത്രമാണ് ഇതിൽ അറിയപ്പെടുന്ന ഒരേയൊരു താരം. മറ്റുള്ളവരെല്ലാം പ്രൊഫഷനലുകളാണോ അതോ പുതുമുഖങ്ങളാണോ എന്നൊന്നും തിരിച്ചറിയാനാകാത്ത വിധം വളരെ സ്വാഭാവികമായ അഭിനയമാണ്. ഒരുപക്ഷെ അങ്കമാലി ഡയറിയിലും അന്നയും റസൂലുമിലും ഒക്കെ കണ്ടതുപോലുള്ള വളരെ ജീവസ്സുറ്റ അഭിനയം എല്ലാവരും പുറത്തെടുത്തിട്ടുണ്ട്. അഭിനയമാണോ ജീവിതമാണോ എന്ന് തിരിച്ചറിയാനാവാത്ത വിധം കാഴ്ചക്കാരനെ അതിശയിപ്പിക്കുന്ന ഒരുപാടു രംഗങ്ങൾ കൊണ്ട് സമ്പന്നമാണ് ഐ ഡി.

റസൂൽ പൂക്കുട്ടി, രാജീവ് രവി, മധു നീലകണ്ഠൻ, സുനിൽ ബാബു , ബി അജിത് കുമാർ എന്നിവർ ഉൾപ്പെട്ട ഒരു കൂട്ടുകെട്ടാണ് ഈ ചിത്രം നിർമിച്ചിരിക്കുന്നത്. കഥയും തിരക്കഥയും എഴുതി സംവിധാനം നിർവഹിച്ചിരിക്കുന്നത് കെ എം കമലും. നിർമാതാക്കൾ ഒന്നാംതരം സാങ്കേതിക വിദഗ്ധരും കൂടിയായതുകൊണ്ട് അവർ തന്നെ ഇതിലെ പല പ്രധാന പണികളും ചെയ്തിട്ടുണ്ട്. മധു നീലകണ്ഠനാണ് കാമറ ചലിപ്പിച്ചിരിക്കുന്നത്. രാജീവ് രവിയും കുറച്ചു ഭാഗം ചെയ്തിട്ടുണ്ടെന്നു എൻഡ് ക്രെഡിറ്റ്സിൽ കണ്ടു. പ്രശസ്ത എഡിറ്റർ കൂടിയായ ബി അജിത് കുമാറാണ് ചിത്രത്തിന്റെ എഡിറ്റർ.

ഓസ്കാർ ജേതാവായ റസൂൽ പൂക്കുട്ടിയാണ് സൗണ്ട് ഡിസൈൻ. ഒരുപക്ഷെ ഈ ചിത്രത്തിലെ ഏറ്റവും മികവ് പുലർത്തിയ സാങ്കേതിക ജോലി ചെയ്തത് അദ്ദേഹമാവും. മുംബൈ ലോക്കൽ ട്രെയിനുകളിലെ ശബ്ദങ്ങൾ എടുത്തുപറയണം. ട്രെയിൻ നീങ്ങി തുടങ്ങുമ്പോളുള്ള ആ മൂളിച്ച, അതിന്റെ വേഗത കൂടുംതോറും അതൊരു ഹുങ്കാരമായി മാറുന്നത്, മുകളിലെ വൈദ്യുത ലൈനുകളിൽ തീവണ്ടിയുടെ കോണ്ടാക്ടുകൾ തൊടുമ്പോളുണ്ടാകുന്ന ചെറിയ സ്പാർക്ക് ശബ്ദങ്ങൾ തുടങ്ങി ആ ആൾക്കൂട്ടത്തിൽ തിരിച്ചറിയാൻ പ്രയാസമുള്ള ഒരു ലോഡ് ശബ്ദങ്ങൾ പിടിച്ചെടുത്തു വാരി വിതറിയിട്ടുണ്ട് അദ്ദേഹം. ഒട്ടനവധി സിനിമകളിൽ ഈ ട്രെയിനുകൾ മുഖ്യകഥാപാത്രങ്ങളായിട്ടു പോലും ഇത്രയും മനോഹരമായി ആ പശ്ചാത്തലം വേറൊരു സിനിമയിലും കണ്ടിട്ടില്ല.

ജോൺ പി വർക്കിയും സുനിൽ കുമാറുമാണ് സംഗീതം നൽകിയത്. ചിത്രത്തിന്റെ സ്വഭാവത്തിനൊത്ത രീതിയിൽ അതിലെ ഒരു ഭാഗമായി സംഗീതം ചേർത്ത് വയ്ക്കാൻ അവർക്കു സാധിച്ചിട്ടുണ്ട്. വെറും അമ്പതു ലക്ഷം രൂപയ്ക്, അതായത് ഒരു സാധാരണ തമിഴ് അല്ലെങ്കിൽ തെലുങ്ക് ചിത്രത്തിലെ ഒരു പാട്ടു സീൻ ഷൂട്ട് ചെയ്യാൻ ചെലവാക്കുന്നതിലും എത്രയോ കുറഞ്ഞ പണം മുടക്കി നിർമിച്ചിരിക്കുന്ന ചിത്രമാണ് ഐ ഡി. പക്ഷെ മൂല്യം അളക്കാൻ കഴിയാത്ത ഒരുപാട് ചിന്തകളാണ് ഈ സിനിമ മുന്നോട്ട് വയ്ക്കുന്നത്. കുറച്ചു വർഷം മുമ്പ് റിലീസ് ആയതാണെങ്കിലും ( തീയറ്റർ റിലീസ് ഉണ്ടായിരുന്നോ എന്നറിയില്ല ) ഈ ചിത്രം മുന്നോട്ടു വയ്ക്കുന്ന ചോദ്യങ്ങളുടെ പ്രസക്തി വളരെ വർദ്ധിച്ചിരിക്കുന്ന ഒരു കാലഘട്ടത്തിലാണ് നമ്മൾ ഇപ്പോൾ ജീവിക്കുന്നതെന്ന് കൂടുതൽ വിശദീകരിക്കേണ്ട കാര്യമില്ല. ബുസാൻ ഇന്റർനാഷണൽ ഫിലിം ഫെസ്റ്റിവലിൽ നിന്ന് തുടങ്ങി ഒരുപിടി ചലച്ചിത്ര മേളകളിൽ ഈ സിനിമ പ്രദർശിപ്പിച്ചിട്ടുണ്ട്. നെറ്റ് ഫ്ലിക്സിൽ നിന്നാണ് ഞാൻ ഈ ചിത്രം കണ്ടത്. വേറെയെവിടെയെങ്കിലും ലഭ്യമാണോ എന്നറിയില്ല.

"ബ്ലാക്ക്" എന്ന മമ്മൂട്ടി ചിത്രത്തിൽ രജ്ഞിത് ചെറുതായി തൊട്ടു തലോടി പോയ ഒരു കഥാതന്തുവാണ് വളരെ വിശദമായി ഈ സിനിമയിൽ അവതരിപ്പിച്ചിരിക്കുന്നത്. ഇന്ത്യ സത്യത്തിൽ വിചിത്രമായ ഒരു രാജ്യമാണ്. ആവശ്യത്തിൽ കൂടുതൽ തിരിച്ചറിയൽ രേഖകൾ കൈവശമുള്ള ഒരു വിഭാഗവും എന്നാൽ താൻ ആരാണെന്നു തെളിയിക്കാൻ ഒരു രേഖ പോലും കയ്യിലില്ലാത്തവരുമായ മറ്റൊരു വലിയ വിഭാഗം ജനങ്ങളുമുള്ള നാടാണ് നമ്മുടെ ഭാരതം. പല വർണത്തിലും പേരുകളിലും അറിയപ്പെടുന്ന കാർഡുകൾ കൂട്ടി വച്ച് സ്വന്തം ഐഡന്റിറ്റി തെളിയിക്കുന്ന പൗരന്മാർ. ഒരുപാടു കാർഡുകൾ ചുമന്നു നടക്കേണ്ടി വരുന്നതിൽ പരാതി പറയുന്ന ഒരു പറ്റമാളുകൾ , ഒരു കാർഡ് പോലും ഇല്ലാത്തതിനാൽ പല അവകാശങ്ങളും നിഷേധിക്കപ്പെടുന്ന മറ്റു ചിലർ, ഐഡി കാർഡുകളിലെ വിവരങ്ങൾ സുരക്ഷിതമാണോ എന്ന് വേവലാതിപ്പെടുന്ന വേറെ കുറേപ്പേർ. ഒരിക്കൽ തിരിച്ചറിയൽ മാർഗമായി ഉപയോഗിച്ച രേഖകൾ ഒരു ദിവസം ഇരുട്ടി വെളുക്കുബോൾ അസാധുവായി പ്രഖ്യാപിക്കപ്പെടുന്നു. പുതിയ രേഖകൾക്കായി അവർ നെട്ടോട്ടമോടുന്നു. എല്ലാം എന്തിനു വേണ്ടി ? താൻ ആരാണെന്നു സ്വയം മനസ്സിലാക്കാനും തെളിയിക്കാനും. ഇതിനെല്ലാം മീതെ തങ്ങളുടെ കണക്കുകളിൽ പേര് ചാർത്തിയിട്ടില്ലാത്തവരും ഇവിടെ ജനിച്ചു ജീവിച്ചു മരിക്കുന്നുണ്ട് എന്നത് കാണാത്ത രാജ്യവും ഭരണകൂടവും ഇവിടെയുണ്ട്. ഇവിടെ മാത്രമല്ല, വികസ്വരമെന്നു പേരിട്ടു വിളിക്കുന്ന എല്ലായിടത്തും ഒരുപക്ഷെ ഇതായിരിക്കും സ്ഥിതി. തങ്ങളുടെ പുസ്തകങ്ങളിലേയ്ക്ക് വലിച്ചിടാൻ നോക്കുമ്പോൾ അതിനു വഴങ്ങാതെ കള്ളികൾ പൊട്ടിച്ചു മുന്നോട്ടു കുതിക്കുന്ന ജനസംഖ്യ. ഈ ചിത്രത്തിന്റെ പ്രസക്തി ഇനിയും വർഷങ്ങളോളം നിലനിൽക്കും.


!["ബ്ലാക്ക്" എന്ന മമ്മൂട്ടി ചിത്രത്തിൽ രജ്ഞിത് ചെറുതായി തൊട്ടു തലോടി പോയ ഒരു കഥാതന്തുവാണ് വളരെ വിശദമായി ഈ സിനിമയിൽ അവതരിപ്പിച്ചിരിക്കുന്നത്](https://cdn.boolokam.com/articles/2023/06/3T3TTT3-1024x474.jpg)**ഐ ഡി ( I.D. )** **Sanuj Suseelan** ആദ്യമായി നാട് വിട്ടു പോകുമ്പോളാണ് സ്വന്തം നാട്ടിൽ തന്നെ എത്രഅന്യരാണ് നമ്മളൊക്കെ എന്ന് സ്വയം തിരിച്ചറിയുന്നത്. മുംബൈയിൽ ജോലി ചെയ്തിരുന്ന ഒരു ഞായറാഴ്ച അന്ധേരിയിൽനിന്നും ലോക്കൽ ട്രെയിനിൽ ചർച്ച് ഗേറ്റിലേക്ക് പോവുകയായിരുന്നു. ഒരിടത്തു ട്രാക്കിനു സമീപം എട്ടുപത്തു പേരും ഒന്ന് രണ്ടു ചോക്കിദാർമാരും നിൽക്കുന്നത് കണ്ടു. "പൊലീസിന് പണിയായി" - അടുത്ത് നിന്ന ഒരാൾ ആ കാഴ്ച കണ്ടിട്ട് അഭിപ്രായപ്പെട്ടു. ആരോ ട്രെയിനിൽ നിന്ന് വീണു മരിച്ചതാണത്രേ. നൂറുകണക്കിനാളുകളാണ് നഗരത്തിലെ തിരക്ക് പിടിച്ച ലോക്കൽ ട്രെയിനുകളിൽ നിന്ന് ദിവസവും വീണു മരിക്കുന്നത്. റോഡരികിൽ പട്ടി ചത്തു കിടക്കുന്നതുപോലെയാണ് ട്രാക്കിനു സമീപം മരിച്ചു വീഴുന്ന മനുഷ്യജന്മങ്ങൾ എന്ന് അയാൾ വിശദീകരിക്കുന്നത് കേട്ടു. ഇന്ത്യയുടെ പല ഭാഗങ്ങളിൽ നിന്നായി ഒഴുകിയെത്തുന്ന ലക്ഷക്കണക്കിനാളുകൾ വന്നു ചേരുന്ന മഹാ നഗരമാണ് മുംബൈ. കാനേഷുമാരി കണക്കുകളിൽ പെട്ടതും പെടാത്തതുമായി കോടിക്കണക്കിനാളുകൾ തിങ്ങി ഞെരുങ്ങി ജീവിക്കുന്ന, ഭാരതത്തിന്റെ തന്നെ ഒരു പരിച്ഛേദമായ മുംബൈ സിറ്റി. സിക്കിമിൽ നിന്ന് ജോലിയന്വേഷിച്ചു മുംബൈയിലെത്തിയതാണ് ചാരു. അവളുടെ രണ്ടു സുഹൃത്തുക്കൾ വാടകയ്ക്ക് താമസിക്കുന്ന ഫ്ലാറ്റിൽ അവളും ചേരുന്നു. അവരും ആ ഫ്ലാറ്റിലേക്ക് മാറിയിട്ട് അധികമായിട്ടില്ല. അത്യാവശ്യം അറ്റകുറ്റപ്പണികൾ ബാക്കിയുള്ള ഫ്ലാറ്റിൽ അവൾ ഒറ്റയ്ക്കുള്ള ഒരു ദിവസം രാവിലെ ഒരു പണിക്കാരൻ എത്തുന്നു. അയാൾ ഒരു പെയിന്ററാണ്‌. ലിവിങ് റൂമിലെ നിറം ഇളകിയ ഒരു ഭിത്തി പെയിന്റ് ചെയ്യാൻ അവളുടെ റൂം മേറ്റ് ഒരു കോൺട്രാക്ടറോട്‌ ഒരാളെ ആവശ്യപ്പെട്ടിരുന്നു. അങ്ങനെ എത്തിയതാണ് താനെന്നും സ്ഥലം കാട്ടി തന്നാൽ പണി തുടങ്ങാമെന്നും അയാൾ അവളെ അറിയിച്ചു. ഒറ്റ നോട്ടത്തിൽ തന്നെ വളരെ ക്ഷീണിതനായ അയാൾ ജോലി തുടങ്ങി. അടുത്ത മുറിയിലേയ്ക്കു പോയ ചാരു എന്തോ ഒരു ശബ്ദം കേട്ടു. ലിവിങ് റൂമിലെത്തിയ അവൾ കണ്ടത് ബോധമില്ലാതെ നിലത്തു വീണു കിടക്കുന്ന അയാളെയാണ്. വേറെ വഴിയില്ലാതെ അടുത്ത വീട്ടിലെ ഒരു ആന്റിയെ സഹായത്തിനു വിളിച്ച ചാരു അവരുടെ ഉപദേശപ്രകാരം അയാളെ ആശുപത്രിയിലെത്തിക്കുന്നു. ഒരു സ്വകാര്യ ആശുപത്രിയാണ്. രെജിസ്റ്റർ ചെയ്യാൻ വേണ്ടി അവർ ആവശ്യപ്പെട്ടപ്പോളാണ് അയാളെ കുറിച്ച് തനിക്കൊന്നുമറിയില്ല എന്നവൾ മനസ്സിലാക്കുന്നത് . അയാളുടെ പേരോ വിലാസമോ ഒന്നും അറിയില്ല. അയാളുടെ കൈവശമുണ്ടായിരുന്ന സഞ്ചിയിലും പഴ്‌സിലും ഒന്നും ഒരു ഐഡി കാർഡുമില്ല. അയാളുടെ ഫോൺ നമ്പർ മനസ്സിലാക്കാൻ വേണ്ടിആ ഫോണിൽ നിന്നും അവളുടെ നമ്പറിലേയ്ക്ക് വിളിച്ചു നോക്കി. ബാലൻസ് ഇല്ലാത്തതുകാരണം ഔട്ട് ഗോയിങ് കോൾ പോകുന്നില്ല. മാത്രമല്ല, തിരിച്ചറിയൽ രേഖകൾ സമർപ്പിക്കാത്തതുകാരണം രണ്ടു ദിവസത്തിനുള്ളിൽ ആ നമ്പർ പ്രവർത്തനരഹിതമാകുമെന്ന സർവീസ് പ്രൊവൈഡറുടെ എസ്സ് എം എസ്സും ആ ഫോണിൽ അവൾ കണ്ടു. കാര്യങ്ങൾ കൂടുതൽ കുഴപ്പത്തിലാക്കിക്കൊണ്ട് അടുത്ത ദിവസം അയാൾ മരിക്കുന്നു. ആരായിരുന്നു അയാൾ എന്ന ചാരുവിന്റെ അന്വേഷണമാണ് പിന്നീട് സിനിമ പറയുന്നത്. ഒപ്പം, ഐഡന്റിറ്റി എന്ന് നമ്മൾ അഭിമാനത്തോടെ പറയുന്നത് എത്രത്തോളം നേർത്ത ഒരു വസ്തുവാണെന്ന തിരിച്ചറിവും ഈ ചിത്രം നൽകുന്നു. [](https://cdn.boolokam.com/articles/2023/06/3T3TTT3.jpg)മുകളിൽ പറഞ്ഞത് സത്യത്തിൽ സിനിമയുടെ വൺ ലൈനാണ്. അതിനപ്പുറം ഒരുപാടു ചോദ്യങ്ങൾ മുന്നോട്ടു വയ്ക്കുന്നുണ്ട് ഈ ചിത്രം. കാഴ്ചക്കാരനെ തന്നെ കഥയുടെ ഒരു ഭാഗമാക്കി തീർക്കുന്ന, അതിമനോഹരവും ബ്രില്യൻറുമായ കഥപറച്ചിലാണ് ഈ സിനിമയിലുള്ളത്. മുംബൈ നഗരത്തിന്റെ ഭംഗിയും തിരക്കും അഴുക്കൊഴുകുന്ന ചേരികളും എല്ലാമെല്ലാം അനിതരസാധാരണമായ കയ്യടക്കത്തോടെ ഈ കൊച്ചു ചിത്രം ഒപ്പിയെടുത്തിട്ടുണ്ട്. ഗീതാഞ്ജലി ഥാപ്പ ( ഗീതു മോഹൻദാസ് സംവിധാനം ചെയ്ത ലയേഴ്‌സ് ഡൈസ് എന്ന ചിത്രത്തിലൂടെ ദേശീയ അവാർഡ് നേടിയ അഭിനേത്രി) യാണ് ഈ ചിത്രത്തിന്റെ ഐശ്വര്യം എന്ന് ഞാൻ പറയും. ഒരു നിമിഷം പോലും കൃത്രിമത്വം നിഴലിക്കാത്ത, വളരെ റിയലിസ്റ്റിക് ആയ പ്രകടനത്തിലൂടെ ഗീതാഞ്ജലി ചാരുവിനെ ഉജ്ജ്വലമാക്കിയിട്ടുണ്ട്. യഥാർത്ഥ ജീവിതത്തിലും സിക്കിം സ്വദേശിയായ ഗീതാഞ്ജലിക്ക് അത് കുറച്ചു കൂടി നന്നായി ഉൾക്കൊള്ളാൻ കഴിഞ്ഞിട്ടുണ്ട്. ഗീതാഞ്ജലി മാത്രമാണ് ഇതിൽ അറിയപ്പെടുന്ന ഒരേയൊരു താരം. മറ്റുള്ളവരെല്ലാം പ്രൊഫഷനലുകളാണോ അതോ പുതുമുഖങ്ങളാണോ എന്നൊന്നും തിരിച്ചറിയാനാകാത്ത വിധം വളരെ സ്വാഭാവികമായ അഭിനയമാണ്. ഒരുപക്ഷെ അങ്കമാലി ഡയറിയിലും അന്നയും റസൂലുമിലും ഒക്കെ കണ്ടതുപോലുള്ള വളരെ ജീവസ്സുറ്റ അഭിനയം എല്ലാവരും പുറത്തെടുത്തിട്ടുണ്ട്. അഭിനയമാണോ ജീവിതമാണോ എന്ന് തിരിച്ചറിയാനാവാത്ത വിധം കാഴ്ചക്കാരനെ അതിശയിപ്പിക്കുന്ന ഒരുപാടു രംഗങ്ങൾ കൊണ്ട് സമ്പന്നമാണ് ഐ ഡി. റസൂൽ പൂക്കുട്ടി, രാജീവ് രവി, മധു നീലകണ്ഠൻ, സുനിൽ ബാബു , ബി അജിത് കുമാർ എന്നിവർ ഉൾപ്പെട്ട ഒരു കൂട്ടുകെട്ടാണ് ഈ ചിത്രം നിർമിച്ചിരിക്കുന്നത്. കഥയും തിരക്കഥയും എഴുതി സംവിധാനം നിർവഹിച്ചിരിക്കുന്നത് കെ എം കമലും. നിർമാതാക്കൾ ഒന്നാംതരം സാങ്കേതിക വിദഗ്ധരും കൂടിയായതുകൊണ്ട് അവർ തന്നെ ഇതിലെ പല പ്രധാന പണികളും ചെയ്തിട്ടുണ്ട്. മധു നീലകണ്ഠനാണ് കാമറ ചലിപ്പിച്ചിരിക്കുന്നത്. രാജീവ് രവിയും കുറച്ചു ഭാഗം ചെയ്തിട്ടുണ്ടെന്നു എൻഡ് ക്രെഡിറ്റ്സിൽ കണ്ടു. പ്രശസ്ത എഡിറ്റർ കൂടിയായ ബി അജിത് കുമാറാണ് ചിത്രത്തിന്റെ എഡിറ്റർ. ഓസ്കാർ ജേതാവായ റസൂൽ പൂക്കുട്ടിയാണ് സൗണ്ട് ഡിസൈൻ. ഒരുപക്ഷെ ഈ ചിത്രത്തിലെ ഏറ്റവും മികവ് പുലർത്തിയ സാങ്കേതിക ജോലി ചെയ്തത് അദ്ദേഹമാവും. മുംബൈ ലോക്കൽ ട്രെയിനുകളിലെ ശബ്ദങ്ങൾ എടുത്തുപറയണം. ട്രെയിൻ നീങ്ങി തുടങ്ങുമ്പോളുള്ള ആ മൂളിച്ച, അതിന്റെ വേഗത കൂടുംതോറും അതൊരു ഹുങ്കാരമായി മാറുന്നത്, മുകളിലെ വൈദ്യുത ലൈനുകളിൽ തീവണ്ടിയുടെ കോണ്ടാക്ടുകൾ തൊടുമ്പോളുണ്ടാകുന്ന ചെറിയ സ്പാർക്ക് ശബ്ദങ്ങൾ തുടങ്ങി ആ ആൾക്കൂട്ടത്തിൽ തിരിച്ചറിയാൻ പ്രയാസമുള്ള ഒരു ലോഡ് ശബ്ദങ്ങൾ പിടിച്ചെടുത്തു വാരി വിതറിയിട്ടുണ്ട് അദ്ദേഹം. ഒട്ടനവധി സിനിമകളിൽ ഈ ട്രെയിനുകൾ മുഖ്യകഥാപാത്രങ്ങളായിട്ടു പോലും ഇത്രയും മനോഹരമായി ആ പശ്ചാത്തലം വേറൊരു സിനിമയിലും കണ്ടിട്ടില്ല. ജോൺ പി വർക്കിയും സുനിൽ കുമാറുമാണ് സംഗീതം നൽകിയത്. ചിത്രത്തിന്റെ സ്വഭാവത്തിനൊത്ത രീതിയിൽ അതിലെ ഒരു ഭാഗമായി സംഗീതം ചേർത്ത് വയ്ക്കാൻ അവർക്കു സാധിച്ചിട്ടുണ്ട്. വെറും അമ്പതു ലക്ഷം രൂപയ്ക്, അതായത് ഒരു സാധാരണ തമിഴ് അല്ലെങ്കിൽ തെലുങ്ക് ചിത്രത്തിലെ ഒരു പാട്ടു സീൻ ഷൂട്ട് ചെയ്യാൻ ചെലവാക്കുന്നതിലും എത്രയോ കുറഞ്ഞ പണം മുടക്കി നിർമിച്ചിരിക്കുന്ന ചിത്രമാണ് ഐ ഡി. പക്ഷെ മൂല്യം അളക്കാൻ കഴിയാത്ത ഒരുപാട് ചിന്തകളാണ് ഈ സിനിമ മുന്നോട്ട് വയ്ക്കുന്നത്. കുറച്ചു വർഷം മുമ്പ് റിലീസ് ആയതാണെങ്കിലും ( തീയറ്റർ റിലീസ് ഉണ്ടായിരുന്നോ എന്നറിയില്ല ) ഈ ചിത്രം മുന്നോട്ടു വയ്ക്കുന്ന ചോദ്യങ്ങളുടെ പ്രസക്തി വളരെ വർദ്ധിച്ചിരിക്കുന്ന ഒരു കാലഘട്ടത്തിലാണ് നമ്മൾ ഇപ്പോൾ ജീവിക്കുന്നതെന്ന് കൂടുതൽ വിശദീകരിക്കേണ്ട കാര്യമില്ല. ബുസാൻ ഇന്റർനാഷണൽ ഫിലിം ഫെസ്റ്റിവലിൽ നിന്ന് തുടങ്ങി ഒരുപിടി ചലച്ചിത്ര മേളകളിൽ ഈ സിനിമ പ്രദർശിപ്പിച്ചിട്ടുണ്ട്. നെറ്റ് ഫ്ലിക്സിൽ നിന്നാണ് ഞാൻ ഈ ചിത്രം കണ്ടത്. വേറെയെവിടെയെങ്കിലും ലഭ്യമാണോ എന്നറിയില്ല. "ബ്ലാക്ക്" എന്ന മമ്മൂട്ടി ചിത്രത്തിൽ രജ്ഞിത് ചെറുതായി തൊട്ടു തലോടി പോയ ഒരു കഥാതന്തുവാണ് വളരെ വിശദമായി ഈ സിനിമയിൽ അവതരിപ്പിച്ചിരിക്കുന്നത്. ഇന്ത്യ സത്യത്തിൽ വിചിത്രമായ ഒരു രാജ്യമാണ്. ആവശ്യത്തിൽ കൂടുതൽ തിരിച്ചറിയൽ രേഖകൾ കൈവശമുള്ള ഒരു വിഭാഗവും എന്നാൽ താൻ ആരാണെന്നു തെളിയിക്കാൻ ഒരു രേഖ പോലും കയ്യിലില്ലാത്തവരുമായ മറ്റൊരു വലിയ വിഭാഗം ജനങ്ങളുമുള്ള നാടാണ് നമ്മുടെ ഭാരതം. പല വർണത്തിലും പേരുകളിലും അറിയപ്പെടുന്ന കാർഡുകൾ കൂട്ടി വച്ച് സ്വന്തം ഐഡന്റിറ്റി തെളിയിക്കുന്ന പൗരന്മാർ. ഒരുപാടു കാർഡുകൾ ചുമന്നു നടക്കേണ്ടി വരുന്നതിൽ പരാതി പറയുന്ന ഒരു പറ്റമാളുകൾ , ഒരു കാർഡ് പോലും ഇല്ലാത്തതിനാൽ പല അവകാശങ്ങളും നിഷേധിക്കപ്പെടുന്ന മറ്റു ചിലർ, ഐഡി കാർഡുകളിലെ വിവരങ്ങൾ സുരക്ഷിതമാണോ എന്ന് വേവലാതിപ്പെടുന്ന വേറെ കുറേപ്പേർ. ഒരിക്കൽ തിരിച്ചറിയൽ മാർഗമായി ഉപയോഗിച്ച രേഖകൾ ഒരു ദിവസം ഇരുട്ടി വെളുക്കുബോൾ അസാധുവായി പ്രഖ്യാപിക്കപ്പെടുന്നു. പുതിയ രേഖകൾക്കായി അവർ നെട്ടോട്ടമോടുന്നു. എല്ലാം എന്തിനു വേണ്ടി ? താൻ ആരാണെന്നു സ്വയം മനസ്സിലാക്കാനും തെളിയിക്കാനും. ഇതിനെല്ലാം മീതെ തങ്ങളുടെ കണക്കുകളിൽ പേര് ചാർത്തിയിട്ടില്ലാത്തവരും ഇവിടെ ജനിച്ചു ജീവിച്ചു മരിക്കുന്നുണ്ട് എന്നത് കാണാത്ത രാജ്യവും ഭരണകൂടവും ഇവിടെയുണ്ട്. ഇവിടെ മാത്രമല്ല, വികസ്വരമെന്നു പേരിട്ടു വിളിക്കുന്ന എല്ലായിടത്തും ഒരുപക്ഷെ ഇതായിരിക്കും സ്ഥിതി. തങ്ങളുടെ പുസ്തകങ്ങളിലേയ്ക്ക് വലിച്ചിടാൻ നോക്കുമ്പോൾ അതിനു വഴങ്ങാതെ കള്ളികൾ പൊട്ടിച്ചു മുന്നോട്ടു കുതിക്കുന്ന ജനസംഖ്യ. ഈ ചിത്രത്തിന്റെ പ്രസക്തി ഇനിയും വർഷങ്ങളോളം നിലനിൽക്കും.
