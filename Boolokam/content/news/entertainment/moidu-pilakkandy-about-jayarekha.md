---
author: Beaumaris
categories:
- Entertainment
comment_count: 0
date: 2023-09-03 10:46:09
draft: false
image: https://cdn.boolokam.com/articles/2023/09/fwwwwee.jpg
like_count: 42348
share_count: 10249
tags:
- actress
- b grade actress
- bgrade actress
- jayarekha
title: സൂപ്പർ താരനായികയായശേഷം പിന്നീട് ബിഗ്രേഡ് പടങ്ങളുടെ താരറാണിയായിമാറിയ അഭൗമസൗന്ദര്യം...!
view_count: 868064
---

**Moidu Pilakkandy** **സൂപ്പർ താരനായികയായശേഷം പിന്നീട് ബിഗ്രേഡ് പടങ്ങളുടെ താരറാണിയായിമാറിയ അഭൗമസൗന്ദര്യം...!** എൺപതുകളുടെ പകുതിക്ക് ശേഷം ദക്ഷിണേന്ത്യൻ സിനിമയിൽ ഉദയം കൊണ്ട ആന്ധ്രാപ്രദേശ് സ്വദേശിയായ ജയരേഖ അക്ഷരാർത്ഥത്തിൽ സുരസുന്ദരിയായിരുന്നു.സിനിമ ഒരേ സമയം ജയരേഖയ്ക്ക് അതിജീവനവും അഭിനിവേശവുമായിരുന്നു.മലയാളം, തമിഴ്, തെലുഗ് ഭാഷകളിൽ അക്കാലത്ത് ജയരേഖ അവസരങ്ങൾ തേടി തൻ്റെ അഭിനയമോഹം സാക്ഷാത്കരിക്കാൻ ശ്രമിച്ചു.തൻ്റെ തുടക്കകാലത്ത് "മൂവന്തിപൂക്കൾ" എന്ന മലയാളസിനിമയിൽ നായികയായി ജയരേഖയ്ക്ക് ഓഫർ വരികയും അതിൽ അഭിനയിക്കാൻ തുടങ്ങുകയും ചെയ്തു. എന്നാൽ ഷൂട്ടിംഗ് പകുതിവച്ച് ജയരേഖയെ അകാരണമായി മാറ്റി. അത് അക്കാലത്തെ സിനിമാവാരികകൾ റിപ്പോർട്ട് ചെയ്യുകയും ചെയ്തു. കൈയിൽ വന്ന അവസരം നഷ്ടമായി നിരാശയിലായ ജയരേഖയ്ക്ക് പക്ഷേ ഉടൻതന്നെ മറ്റൊരവസരം മലയാളസിനിമയിൽ നിന്നും കൈവന്നു. ജോൺ പോൾ തിരക്കഥയെഴുതി ആൻ്റണി ഈസ്റ്റ്മാൻ സംവിധാനം ചെയ്ത "ഐസ്ക്രീം' എന്ന സിനിമയിൽ അന്നത്തെ ടോപ്പ് നായികയായ ലിസിക്കൊപ്പം സഹനായികാ റോളിൽ ജയരേഖ എത്തി. 1986 ൽ പുറത്തിറങ്ങി ജയരേഖ,ലിസി കേന്ദ്ര കഥാപാത്രങ്ങളായ ചിത്രത്തിലെ വിപുലീകരിച്ച അതിഥി വേഷത്തിൽ സൂപ്പർതാരം മമ്മൂട്ടിയും എത്തിയിരുന്നു.ഒരു മാനസികാരോഗ്യ കേന്ദ്രത്തില്‍ നിന്നും ഒളിച്ചോടുന്ന രണ്ടു പെണ്‍കുട്ടികള്‍ ( ലിസി,ജയരേഖ) തിലകന്‍റേയും ഭരത്ഗോപിയുടേയും കാറില്‍ വന്നു കയറുന്നതും ആ പെണ്‍കുട്ടികളെ തിരക്കി സുരേഖയും പോലീസുകാരായ ഇന്നസെന്‍റും പറവൂര്‍ ഭരതനും അന്വേഷിച്ചിറങ്ങുന്നതുമാണ് ഇതിവൃത്തം. സിനിമ സാമ്പത്തിക വിജയം നേടിയില്ലെങ്കിലും ലിസിക്കൊപ്പം ജയരേഖയും ആരാധകശ്രദ്ധ കവർന്നു. അങ്ങനെ മലയാളത്തിൽ ജയരേഖ മലയാളത്തിൽ "ഐസ്ക്രീം ജയരേഖ" എന്ന പേരിലും അറിയപ്പെടാൻ തുടങ്ങി. ![](https://cdn.boolokam.com/articles/2023/09/fwwwwee.jpg)തുടർന്ന് 1987 ൽ ആയിടെ സൂപ്പർതാരപദവിയിലെത്തിയ മോഹൻലാലിൻ്റെ നായികയായി "വഴിയോരക്കാഴ്ചകൾ" എന്ന ചിത്രത്തിൽ ജയരേഖ എത്തി. തൊട്ടുമുൻപത്തെ വർഷം ഇൻഡസ്ട്രി ഹിറ്റടിക്കുകയും മോഹൻലാലിനെ സൂപ്പർ താരമാക്കുകയും ചെയ്ത "രാജാവിന്റെ മകൻ" എന്ന സിനിമയുടെ ഡയറക്ടർ ആയ തമ്പി കണ്ണന്താനം തന്നെയായിരുന്നു ഈ സിനിമയും സംവിധാനം ചെയ്തത്. എന്നാൽ ഈ സിനിമയും ബോക്സോഫീസ് വിജയമാവാതെ പോയി.ആ വർഷം തന്നെ മുൻപ് 1978 ൽ പുറത്തിറങ്ങി ബോക്സോഫീസ് വിജയമായ "ലിസ" എന്ന ഹോറർ സിനിമയുടെ സീക്വൽ ആയിവന്ന "വീണ്ടും വിസ" എന്ന സിനിമയിൽ സരസ്വതി എന്ന മെയ്ൻ റോളിൽ ജയരേഖ അഭിനയിച്ചു.ചിത്രം പരാജയമായെങ്കിലും ജയരേഖയുടെ റോൾ ശ്രദ്ധിക്കപ്പെട്ടു. തുടർന്ന് 1989 ൽ ഐ.വി.ശശിയുടെ സുരേഷ് ഗോപി നായകനായ "അക്ഷരത്തെറ്റ്" എന്ന സിനിമയിൽ ജഗതിയുടെ ഭാര്യാവേഷത്തിൽ സഹനടിയായി ജയരേഖ അഭിനയിച്ചു. ഉർവശി, സുധ,ലിസി എന്നീ നായികമാരുടെ ബാഹുല്ല്യത്തിലും ചിത്രത്തിൽ തൻ്റെ സാന്നിദ്ധ്യം തെളിയിക്കാൻ ജയരേഖയ്ക്കായി.തൻ്റെ ആദ്യ 4 സിനിമകളും തുടരെപരാജയമായത് ജയരേഖയ്ക്ക് തിരിച്ചടിയായി. സൗന്ദര്യവും അഭിനയമികവ് പുലർത്തിയിട്ടും മുഖ്യധാരയിൽ ജയരേഖയ്ക്ക് അർഹിച്ച വേഷങ്ങൾ ലഭിക്കാതെ പോയി. അങ്ങനെ 1989 ൽ തേവലക്കര ചെയ്യപ്പൻ സംവിധാനം ചെയ്ത് സുരേഷ് ഗോപിയും സിൽക്ക് സ്മിത നായികയായും എത്തിയ "മിസ് പമീല" എന്ന സിനിമയിൽ സിൽക്കിൻ്റെ കൂട്ടുകാരിയായി എത്തിയ ജയരേഖയും തൻ്റെ ജ്വലിക്കുന്ന സൗന്ദര്യം കൊണ്ട് ശ്രദ്ധിക്കപ്പെട്ടു. സിൽക്കിൻ്റെ മാദകരംഗങ്ങളാൽ സമ്പന്നമായിരുന്ന ഈ ചിത്രം വിജയം നേടി. ![](https://cdn.boolokam.com/articles/2023/09/wfgggg.jpg)മിസ് പമീലയുടെ വിജയത്തിനു ശേഷം മുഖ്യധാരയിൽ നിന്ന് ട്രാക്ക് മാറുന്ന ജയരേഖയെ ആണ് കാണാൻ കഴിഞ്ഞത്. അങ്ങനെ എൺപതുകളുടെ അന്ത്യത്തിൽ ബിഗ്രേഡ് / ഗ്ലാമർ സിനിമയിലേക്ക് ജയരേഖ എന്ന അഭിനേത്രി വഴിമാറിയൊഴുകി.1989 ൽ പി.കെ.കൃഷ്ണൻ സംവിധാനം ചെയ്ത് ജയലളിത നായികയായി ടി.ജി.രവി, സത്താർ, രവി മേനോൻ, കുതിരവട്ടം പപ്പു എന്നിവർ അണിനിരന്ന "അവൾ ഒരു സിന്ധു" എന്ന ബിഗ്രേഡ് സിനിമയിൽ മോളി എന്ന കഥാപാത്രമായി ജയരേഖ എത്തി.1990 ൽ പുറത്തിറങ്ങിയ "സ്ത്രീക്ക് വേണ്ടി സ്ത്രീ" എന്ന സിനിമയിൽ അഭിനയസമ്പന്നതകൊണ്ടും ഗ്ലാമർ സൗന്ദര്യത്താലും ജയരേഖ വിസ്മയിപ്പിച്ച സിനിമയാണ്. ഇതിൽ രവി മേനോൻ്റെ ഭാര്യയായി ഉള്ള ആദ്യരാത്രി സീൻ ജയരേഖയുടെ അഭൗമസൗന്ദര്യം പ്രകടമാക്കി ആരാധകർ ഇന്നും ഓർക്കുന്ന രംഗമാണ്. തുടർന്ന് പുറത്തിറങ്ങിയ മൈഡിയർ റോസി, മിസ് സ്റ്റൈല്ല, ആദിതാളം, പൂന്തേനരുവി ചുവന്നപ്പോൾ, കൗമാര സ്വപ്നങ്ങൾ, ഉൻമാദലഹരി, മൻമഥശരങ്ങൾ എന്നിവയും ജയരേഖ അഭിനയിച്ച ബിഗ്രേഡ് ചിത്രങ്ങളാണ്. ആദിതാളത്തിൽ രാജീവ് എന്ന പുതിയ നായകനൊത്ത് മെയ്ൻ നായികയായി തിളങ്ങി.1990 ൽ തന്നെ പുറത്തിറങ്ങിയ അക്കാലത്തെ ഏറ്റവും കാശുവാരിയ പടങ്ങളിലൊന്നായ "ശങ്കരൻ കുട്ടിക്കൊരു പെണ്ണുവേണം" എന്ന സൂപ്പർ ഹിറ്റ് കോമഡി ബിഗ്രേഡ് സിനിമയിൽ ജിംനേഷ്യം / ഫിസിക്കൽ എക്സർസൈസ് ട്രെയ്നറുടെ വേഷത്തിലും ജയരേഖ തിളങ്ങി.90 കളുടെ ആദ്യപകുതിയിൽ തന്നെ അവസരങ്ങൾ കുറഞ്ഞ് കളം വിട്ട ജയരേഖയുടെ വിജയരാഘൻ നായകനായി ഏറെ വൈകി റിലീസായ "ഞാൻ രാജാവ്" എന്ന ചിത്രം 2002 ൽ പ്രദർശനത്തിനെത്തിയിരുന്നു. ![](https://cdn.boolokam.com/articles/2023/09/wwffff.jpg)മുൻപ് 90 കാലഘട്ടത്തിൽ നിർമ്മിച്ച് റിലീസ് ആവാതെ പെട്ടിയിലായ രവി വർമ്മ, പ്രതിഭ, ജയലളിത, യുവശ്രീ എന്നിവർ അഭിനയിച്ച ഒരു പഴയപടത്തിലേയും ഉസ്മാൻ-റോഷ്നി,വെട്രി-കുംതാസ് എന്നീ പുതിയ തലമുറയിലേയും താരങ്ങളെ വച്ച് റീഷൂട്ട് ചെയ്ത രംഗങ്ങളും സമന്വയിപ്പിച്ച് ഇറക്കി 2002 ൽ റിലീസ് ചെയ്ത "ഞാൻ തമ്പുരാൻ" എന്ന സിനിമ യു.സി.റോഷൻ ചെയ്ത സിനിമയിലും ജയരേഖ അഭിനയിച്ചിരുന്നു. അതിൽ രവിവർമ്മയുടെ ഭാര്യയായി ആദ്യരാത്രിയിൽ തന്നെ രവിവർമ്മയുടെ സൈക്കോ കഥാപാത്രത്തിനാൽ കൊല്ലപ്പെടുന്ന നിഷകളങ്കയായ യുവതിയുടെ റോളിലായിരുന്ന ജയരേഖ പ്രത്യക്ഷപ്പെട്ടത്. അങ്ങനെ 2002 ൽ ടൈറ്റിലിൽ ഒരേ അർത്ഥത്തിലുള്ള "ഞാൻ രാജാവ്" , "ഞാൻ തമ്പുരാൻ" എന്നീ വ്യത്യസ്ത ചിത്രങ്ങളിലൂടെ വർഷങ്ങൾക്കുശേഷം വീണ്ടും മലയാളത്തിൽ തീയേറ്റർ റിലീസ് കിട്ടി സ്ക്രീനിൽ പ്രത്യക്ഷപ്പെടുക എന്ന അപൂർവ്വ നേട്ടവും ജയരേഖയ്ക്ക് ലഭിച്ചു. ![](https://cdn.boolokam.com/articles/2023/09/gee.jpg)തമിഴിലെ പ്രൊഡ്യൂസർ ആയിരുന്ന പുഷ്പരാജിനെ വിവാഹം കഴിച്ച് തൊണ്ണൂറുകളുടെ മദ്ധ്യത്തിൽ സിനിമയോട് വിടപറഞ്ഞ ജയരേഖ പിന്നീട് വർഷങ്ങൾക്കുശേഷം മെഗാ സീരിയൽ തരംഗം വന്നപ്പോൾ തമിഴ് സീരിയലുകളിൽ പ്രത്യക്ഷപ്പെട്ട് വീണ്ടും അഭിനയരംഗത്തേക്ക് മിനിസ്ക്രീനിലൂടെ തിരിച്ചുവന്നിരുന്നു. സൂപ്പർ ഹീറോയിൻ രമ്യാകൃഷ്ണൻ, സീമ , പഴയ ഗ്ലാമർ നായിക അനുരാധ എന്നിവർ വേഷമിട്ട സൺ ടി.വിയിലെ തങ്കം , പൊന്നൂഞ്ഞാൽ എന്നീ തമിഴ് സീരിയലുകൾ ജയരേഖ അഭിനയിച്ച പ്രശസ്ത സീരിയലുകളിൽ ചിലതാണ്. ഇപ്പോഴും ചെന്നൈയിൽ താമസിച്ചുകൊണ്ട് തമിഴ് സീരിയലുകളിൽ സജ്ജീവമാണ് ഈ അഭിനേത്രി. സൂപ്പർ താരനായികയായി മെയ്ൻസ്ട്രീമിൽ തിളങ്ങാനുള്ള അവസരം ലഭിച്ചെങ്കിലും അഭൗമസൗന്ദര്യവും കഴീവും ഉണ്ടായിരുന്ന ഈ അഭിനയപ്രതിഭയെ അർഹിച്ചപരിഗണന നൽകി വളർത്താൻ മലയാള മെയ്ൻസ്ട്രീം സിനിമാക്കാർക്ക് കഴിഞ്ഞില്ലെങ്കിലും ബിഗ്രേഡ് സിനിമകൾ ഈ സൗന്ദര്യധാമത്തെ രണ്ടുകൈയും നീട്ടി സ്വീകരിച്ചു. അങ്ങനെ ഈ അഭിനേത്രിയുടെ പ്രതിഭയും സൗന്ദര്യമികവും സ്ക്രീനിൽ ദർശിക്കാൻ ബിഗ്രേഡ് സിനിമകളിലൂടെ ആരാധകർക്ക് അവസരം ഉണ്ടായി. ബിഗ്രേഡ് ഇൻ്റസ്ട്രിക്കും അതിലെ സംവിധായകർക്കും നന്ദി. https://youtu.be/eu367LG7ubA