---
author: Beaumaris
categories:
- Entertainment
comment_count: 0
date: 2022-09-01 14:47:10
draft: false
image: ''
like_count: 52485
share_count: 30750
tags:
- film industry
- Frauds
title: സിനിമാ മേഖലയിൽ പറ്റിക്കൽ സംഘങ്ങളും ഉണ്ടെന്നുള്ളതിന് ഒരു അനുഭവ സാക്ഷ്യം
view_count: 1144543
---

**സിനിമാ മേഖലയിൽ പറ്റിക്കൽ സംഘങ്ങളും ഉണ്ടെന്നുള്ളതിന് ഒരു അനുഭവ സാക്ഷ്യം** **Nazeer Dharmajan** ഞാനുമായി വളരെ അടുപ്പമുള്ള ഒരാൾ, ഞാൻ ചെയ്ത രണ്ട് ഷോർട്ട് ഫിലിമുകൾ നിർമ്മിക്കുകയും അവയിൽ അഭിനയിക്കുകയും ചെയ്തയാൾ "നമുക്കൊരു സിനിമ തമിഴിൽ ചെയ്യാം. എന്റെ കൈയ്യിൽ ഒരു പ്ളോട്ട് ഉണ്ട്. അത് നസീർ ഭായ് സ്ക്രിപ്റ്റ് ആക്കണം എന്ന് പറയുന്നു. ആ പ്ളോട്ട് ഫോണിലൂടെ പറയുന്നു.(എഴുതാനുള്ളതായതിനാൽ ആ കഥ പറച്ചിൽ റെക്കോർഡഡ് ആണ്. അതിപ്പോഴും എന്റെ ഫോണിലുണ്ട്) ഞാനതിനെ സിനിമയുടെ രീതിയിലേക്ക് വികസിപ്പിക്കുന്നു. വീണ്ടും ഞങ്ങൾ ഇരിക്കുന്നു. എഴുതിയത് വായിക്കുന്നു. അയാളുടേതായ അഭിപ്രായങ്ങൾ പറയുന്നു. അതനുസരിച്ച് ഞാനത് വീണ്ടും എഴുതുന്നു. എന്നിട്ടയാൾക്ക് വാട്സാപ്പ് ചെയ്യുന്നു. അതോടൊപ്പം അയാളുടെ മെയിലിലും ഞാനത് അയക്കുന്നു. അത് കഴിഞ്ഞ് ഒരു ദിവസം അയാൾ ഫോണിൽ പറയുന്നു. അയാൾക്കൊരാഗ്രഹമുണ്ട്. ഈ സബ്ജക്റ്റിന്റെ രചന അയാളുടെ പേരിൽ നൽകണം. സംവിധാനം നസീർ ഭായിയും. പ്രൊഡ്യൂസറെ അയാൾ ഉണ്ടാക്കും. ഞാനതിന് സമ്മതിച്ചു. ( ഈ സംഭാഷണവും ഫോണിൽ റെക്കോർഡഡ് ആണ്.) അയാൾ പറഞ്ഞ ഒരു പ്ളോട്ടിൽ നിന്നും ഞാൻ വികസിപ്പിച്ചതാണ് കഥയെങ്കിലും പിന്നീട് അതിൽ അയാൾ പറഞ്ഞ പല സംഗതികളും ഉൾപ്പെടുത്തിയിട്ടുണ്ട്. അത്കൊണ്ട് തന്നെ കഥ അയാളുടെ പേരിൽ നൽകുന്നതിൽ എനിക്ക് പ്രശ്നമില്ലായിരുന്നു. അയാൾ പ്രൊഡ്യൂസറെ കണ്ടെത്തും. എനിക്ക് ആ സിനിമ സംവിധാനം ചെയ്യുകയും ചെയ്യാം. ഇതൊക്കെ ഇയാളുടെ നാട്ടുകാരായ പലർക്കും അറിയാവുന്നതാണ്. ഇടുക്കിയിലും കമ്പത്തും പോയി ഞങ്ങൾ ലൊക്കേഷൻ കാണുകയും ( അതിന്റെ ഫോട്ടോകളുണ്ട്) കൊച്ചിയിൽ വെച്ച് യുവതീ- യുവാക്കളായ കുറച്ച്പേരെ സ്ക്രീൻ ടെസ്റ്റ് നടത്തുകയും ചെയ്തിരുന്നു. ആ സിനിമയിൽ ഒരു പ്രധാന കഥാപാത്രമായി ടിയാനാണ് അഭിനയിക്കുന്നത്. തന്റെ കഥാപാത്രത്തെ ബൂസ്റ്റ് ചെയ്തുകൊണ്ട് പലപ്പോഴായി സീനുകൾ മാറ്റിമാറ്റി പറയുന്നത് ഇയാളുടെ രീതി ആയപ്പോൾ ആ സമയത്ത് പൂർത്തീകരിച്ച സ്ക്രിപ്റ്റ് അദ്ദേഹത്തിന് ഞാൻ മെയിൽ ചെയ്യുകയും അദ്ദേഹത്തിന്റെ ഫോണിൽ ഗൂഗിൾ ഡോക്സ് ഇൻസ്റ്റാൾ ചെയ്ത് അതിൽ തിരുത്തുവാൻ നിർദ്ദേശിക്കുകയും ചെയ്തു. പിന്നീട് പലപ്പോഴും അങ്ങനെ തിരുത്തലുകൾ നടത്തിയ സ്ക്രിപ്റ്റ് എനിക്ക് വാട്സാപ്പ് ചെയ്യുകയും അതിൽ ചർച്ച ചെയ്യലും പതിവായിരുന്നു. അന്നൊരു പേരും ഇട്ടിരുന്നു. "അൻപരശിൻ കാതൽ " ഇതിനിടയിൽ ഈ സിനിമയുടെ കഥ തമിഴിലെ ഒരു പ്രശ്ത നടനോട് പറയുവാൻ കോവിഡ് കാലത്ത് ഞങ്ങൾ ഒരു മൂന്നംഗ സംഘം ചെന്നൈയിൽ പോയിരുന്നു. അന്ന് തന്റെ കഥയെന്ന നിലയിൽ അദ്ദേഹത്തിന് തന്നെ കഥ പറയണമെന്ന നിർബന്ധമായിരുന്നു. പറഞ്ഞ കഥ ആ നടന് സ്വീകാര്യമായതുമില്ല. ഈ യാത്രയുടെ ചെലവുകൾ ടിയാൻ ഒഴികെ ഞങ്ങൾ രണ്ടുപേരാണ് വഹിച്ചത്. അതിന് മുൻപ് പലപ്പോഴും ഈ സിനിമയുമായി ബന്ധപ്പെട്ടുള്ള യാത്രകൾക്കുള്ള ചെലവുകൾ വഹിക്കുന്നതിൽ ടിയാൻ പിന്നിലേക്ക് വലിയുകയായിരുന്നു പതിവ്.ഇന്നലെ കിട്ടിയ വാർത്ത അനുസരിച്ച് ഈ സിനിമ ഈ മഹാൻ സംവിധാനം ചെയ്തുകൊണ്ട് ഷൂട്ടിംങ്ങ് തുടങ്ങിയിട്ട് 20 ദിവസം കഴിഞ്ഞിരിക്കുന്നു. അയാളുടെ ആശയം വെച്ച് ഞാൻ എഴുതിയത് അയാളുടെ പേരിൽ തിരക്കഥയും സംഭാഷണവും കൂടി വേണമെന്നഭ്യർത്ഥിച്ചപ്പോൾ പരസ്പരം ആത്മാർത്ഥ സൗഹൃദമുണ്ടെന്ന വിശ്വാസത്തിൽ ഞാനതിന് സമ്മതി ക്കുകയും ഏറിയ ഭാഗവും ഞാനെഴുതിയ ആ തിരക്കഥ എന്റെ അദ്ധ്വാനത്തിന് യാതൊരു പ്രതിഫലവും തരാതെ, അയാളുടേതാക്കുകയും അയാളത് സംവിധാനം ചെയ്യുകയുമാണിപ്പോൾ. സാമാന്യ മര്യാദയുടെ പേരിൽ "എനിക്കൊരവസരം വന്നു ഞാൻ അത് ചെയ്യുകയാണേ " എന്ന് ഒരു വാക്ക്പോലും പറയാതെയാണയാൾ ഷൂട്ട് തുടങ്ങിയത്. സംവിധാനത്തിൽ അസിസ്റ്റന്റായിപ്പോലും പ്രവർത്തിപരിചയമില്ലാത്ത ഇയാൾ ഒരിക്കൽ എന്നോട് "നസീർ ഭായ്.. ഞാൻ തന്നെ ഇത് സംവിധാനം ചെയ്താലോ " എന്ന് ചോദിച്ചപ്പോൾ , "അതിനെന്താ ഭായ്.. ചെയ്തോ" എന്ന് പറഞ്ഞ എന്നോടാണ് അയാൾ ഈ ഒളിച്ചുകളി നടത്തിയത്. അയാളുടെ നാട്ടുകാരായ പലർക്കും ഇതിന്റെ സത്യാവസ്ത അറിയാവുന്നതാണ്. മാത്രമല്ല ഞാൻ എഴുതിക്കൊണ്ടിരിക്കെ ഓരോ ഘട്ടങ്ങളിലും അയാൾക്ക് മെയിൽ ചെയ്തിട്ടുള്ളത് രേഖയുമാണല്ലോ.ഒരു സിനിമാ സെറ്റിൽ ചെന്നാൽപ്പോലും FB യിൽ ഫോട്ടോകൾ പോസ്റ്റ് ചെയ്യാറുള്ള, ഈയിടെ അയാൾ പ്രൊഡക്ഷൻ കൺട്രോളറായി വർക്ക് ചെയ്ത സിനിമയുടെ ചിത്രങ്ങൾ തുടർച്ചയായി FBയിൽ പോസ്റ്റ് ചെയ്തിട്ടുള്ള അയാൾ ഇപ്പോൾ ചെയ്തു കൊണ്ടിരിക്കുന്ന ഈ സിനിമയെക്കുറിച്ച് ഒരു വാർത്തയോ, ചിത്രമോ ഇത് വരെ സോഷ്യൽ മീഡിയയിൽ കൊടുക്കാതെ ഈ സിനിമയുടെ ചിത്രീകരണ വാർത്ത രഹസ്യമാക്കി വെച്ചിരിക്കുന്നത് തന്നെ അയാളുടെ വഞ്ചന ഇപ്പോൾ ഒരു ചർച്ച ആവാതിരിക്കാനുള്ള നീക്കമായി കാണേണ്ടതല്ലേ? ഇത്തരം വഞ്ചന നടത്തുന്നവനെ എന്താണ് ചെയ്യേണ്ടത് ?