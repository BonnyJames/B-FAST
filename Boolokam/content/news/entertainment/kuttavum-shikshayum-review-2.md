---
author: Beaumaris
categories:
- Entertainment
comment_count: 0
date: 2022-07-08 05:11:55
draft: false
image: https://cdn.boolokam.com/articles/2022/07/gegeg.jpg
like_count: 107920
share_count: 52322
tags:
- Aneesh Nirmalan
- asif ali
- kuttavum shikshayum
title: '''തീരൻ അധികാരം ഒണ്ട്ര്'' എന്ന തമിഴ് സിനിമയുടെ സാമ്യം തോന്നുമെങ്കിലും ഇതിന്റെ
  അവതരണരീതി വ്യത്യസ്തമാണ്'
view_count: 1916922
---

**കുറ്റവും ശിക്ഷയും - പോലീസ് അന്വേഷണത്തിന്റെ നാൾവഴികൾ.** **Aneesh Nirmalan** ഒരു ജ്വല്ലറിയിൽ മോഷണം നടക്കുന്നു. കേരള പോലീസിന്റെ ഒരു ടീം കുറ്റവാളികളെ പിടിക്കാനായി വടക്കേ ഇന്ത്യയിലേക്ക് പോകുന്നു. ടീമിനെ നയിക്കുന്നത് ഭൂതകാലത്തിൽ സംഭവിച്ച് പോയ ഒരു കൈപ്പിഴ വേട്ടയാടുന്ന ഓരോഫീസർ ആണ്. അവർ അന്വേഷണത്തിനിടെ അനുഭവിക്കുന്ന പ്രശ്നങ്ങൾ (ഭാഷ തൊട്ട് ഭക്ഷണം വരെ), അവരുടെ കേസ്സ് അന്വേഷണരീതി തുടങ്ങിയവ വളരെ റിയലിസ്റ്റിക് ആയി കാണിച്ച ഒരു സിനിമയാണ് "കുറ്റവും ശിക്ഷയും". വളരെ അധികം ത്രില്ലിംഗ് ആയി പ്രേക്ഷകരെ മുൾമുനയിൽ നിർത്തിക്കാനുള്ള വകുപ്പ് ഉണ്ടായിട്ടും അതിന് മുതിരാതെ അന്വേഷണത്തെ വളരെ സത്യസന്ധമായി കാണിച്ച ധീരതയ്ക്ക് സംവിധായകൻ രാജീവ്‌ രവി കയ്യടി അർഹിക്കുന്നുണ്ട്. വളരെ സത്യസന്ധമായ നറേറ്റീവ് ആണ് പിന്തുടരുന്നതെങ്കിലും ചില സമയങ്ങളിൽ പ്രേക്ഷകന്റെ ക്ഷമ പരീക്ഷിക്കുന്ന സിനിമ കൂടിയാണിത്. മനോഹരമായ ക്യാമറ ആങ്കിളുകളും ഈ സിനിമയുടെ ഒരു പോസിറ്റീവ് ആണ്. തീരൻ അധികാരം ഒണ്ട്ര് എന്ന തമിഴ് സിനിമയുടെ സാമ്യം തോന്നുമെങ്കിലും ഇതിന്റെ അവതരണരീതി വ്യത്യസ്തമാണ്. സഹതിരക്കഥാകൃത്ത് കൂടിയായ സിബി തോമസ്സിന്റെ ഔദ്യോഗികജീവിതത്തിൽ നടന്ന കഥയായത് കൊണ്ട് തന്നെ ആ detailing നന്നായി കാണാം. പക്ഷേ അത് തിരക്കഥാരൂപത്തിലേക്ക് എത്തിയപ്പോൾ ആ റിയലിസത്തിന് കിട്ടേണ്ട impact കിട്ടിയില്ലെന്നാണ് തോന്നിയത്. ആസിഫിന്റെ കരിയറിൽ ലഭിച്ച നല്ലൊരു കഥാപാത്രമാണ് സർക്കിൾ ഇൻസ്‌പെക്ടർ സാജൻ. സാജന്റെ മാനസികസംഘർഷങ്ങൾ ആസിഫ് മോശമല്ലാതെ ചെയ്തിട്ടുണ്ട്. അലൻസിയർ എന്ന നടന്റെ പോലീസ് വേഷം അതിഗംഭീരമാണ്. ഒരു seasoned പോലീസ്ക്കാരന്റെ ശരീരഭാഷയും, സ്വഭാവരീതികളും അദ്ദേഹം ഭംഗിയായി ചെയ്തിട്ടുണ്ട്. സണ്ണി വെയ്ൻ, ഷറഫുദ്ദീൻ തുടങ്ങിയവരുടെ കഥാപാത്രങ്ങൾക്ക് കഥയിൽ ഒരു വ്യക്തമായ സ്പേസ് കിട്ടിയില്ലെന്ന് തോന്നി. സണ്ണിയുടെ കഥാപാത്രമൊക്കെ കുറച്ച് കൂടി ഭംഗിയായി എഴുതാമായിരുന്നു. ആസിഫിന്റെ ഭൂതകാലത്തിൽ അയാൾ അനുഭവിച്ച പ്രശ്നത്തിന്റെ പരിഹാരമാണ് അയാൾക്ക്‌ ആ വടക്കേ ഇന്ത്യൻ യാത്രയിലൂടെ ലഭിക്കുന്നതെന്ന് പറയുമ്പോൾ, അതെങ്ങനെ എന്ന്‌ വ്യക്തമായി സംവദിക്കാനും കഴിഞ്ഞിട്ടില്ല. ![](https://cdn.boolokam.com/articles/2022/07/gegeg.jpg)പിന്നെ, എത്ര റിയലിസ്റ്റിക്ക് ആണെങ്കിലും, ഇങ്ങനെ ഒരു സിനിമയുടെ ക്ലൈമാക്സ്‌ സീനൊക്കെ എത്തുമ്പോൾ, അവർ എടുത്ത ജീവന് പോലും അപകടമായേക്കാവുന്ന റിസ്ക്കിന്റെ തീവ്രത പ്രേക്ഷകന് ലഭിക്കണം. ഇവിടെ ആ തീവ്രത അതേ അളവിൽ കിട്ടിയില്ല എന്നതും ആസ്വാധനത്തെ ബാധിക്കുന്നുണ്ട്. പക്ഷേ, ഒരു പോലീസ് ഇൻവെസ്റ്റിഗേഷൻ എങ്ങനെ എന്നുള്ളതിന്റെ ഒരു റഫറൻസ് ആയി മലയാളിയുടെ മനസ്സിൽ ഈ "കുറ്റവും ശിക്ഷയും" ഉണ്ടാകുമെന്ന് ഉറപ്പാണ്. അതിൽ രാജീവ്‌ രവിക്കും കൂട്ടർക്കും അഭിമാനിക്കാം. My Rating: 3.5/5 വാൽ: ആദ്യത്തെ പതിനഞ്ചിലധികം മിനിറ്റുകൾ വളരെ സന്തോഷം തന്ന സമയമാണ്. എന്റെ മൂന്ന് കഥാപാത്രങ്ങൾക്ക് ജീവൻ കൊടുത്ത എന്റെ ജയേട്ടനെ, Jayasankar Mundancherry വലിയ സ്‌ക്രീനിൽ കണ്ടതിന്റെ സന്തോഷം എത്രയാണെന്ന് പറയാൻ വാക്കുകളില്ല. തനിക്ക് കിട്ടിയ കഥാപാത്രത്തെ എപ്പോഴും ചെയ്യുന്ന പോലെ നല്ല വൃത്തിയായി അദ്ദേഹം അവതരിപ്പിച്ചു. ബഹറിനിൽ ജോലി ചെയ്തിരുന്ന ജയേട്ടൻ, ഇപ്പോൾ സിനിമക്കായി സമയം മാറ്റി വെക്കാനായി മുഴുവൻ സമയം നാട്ടിലാണ്. വരാനിരിക്കുന്ന Coupling അടക്കമുള്ള പല സിനിമകളിലും അദ്ദേഹത്തിന്റെ സാനിദ്ധ്യമുണ്ട്. എന്റെ ജയരാജ്‌ വാസുദേവനും, തിരുമംഗലത്ത് രാമഭദ്രൻ രാഘവനും, അച്യുതമേനോനുമൊക്കെ ജീവൻ പകർന്ന അദ്ദേഹം ഇനി വലിയ ക്യാൻവാസ്സിൽ വലിയ എഴുത്തുക്കാരുടെയും, ബാനറുകളുടെയും, സംവിധായകരുടെയും, അഭിനേതാക്കളുടെയുമൊക്കെയൊപ്പം വലിയ വേഷങ്ങളിൽ എത്തി വലിയ അദ്ധ്യായങ്ങൾ സൃഷ്ടിക്കുമെന്ന് ഉറപ്പാണ്. "ഇനി മലയാളസിനിമയിൽ അയാളുടെ കാലം ആകട്ടെ" എന്ന്‌ ആശംസിച്ച് കൊണ്ട് നിർത്തുന്നു.