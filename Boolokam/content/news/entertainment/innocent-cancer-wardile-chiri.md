---
author: Beaumaris
categories:
- Entertainment
comment_count: 0
date: 2023-03-27 06:19:18
draft: false
image: ''
like_count: 63447
share_count: 35160
tags:
- ACTOR
- condolence
- innocent
title: '"ഒരു വശത്ത് എന്നെക്കണ്ട സ്ത്രീകളുടെ ഒന്നുമറിയാതുള്ള ആർത്തുവിളിച്ചുകൊണ്ടുള്ള
  ചിരി, മറുവശത്ത് എല്ലാമറിഞ്ഞ് കരഞ്ഞിരിക്കുന്ന മകൻ"'
view_count: 1719303
---

**കടപ്പാട് : Vk Jobhish** "വണ്ടിയിൽ കയറിയിട്ടും ആരും ഒന്നും മിണ്ടിയില്ല. ഹോസ്പിറ്റലിൽ നിന്നിറങ്ങി കുറച്ച് പോന്നപ്പോഴേക്കും നിറയെ സ്ത്രീകൾ കയറിയ ഒരു വാഹനം ഞങ്ങൾക്കു പിറകിലെത്തി. ചോറ്റാനിക്കര ദർശനം കഴിഞ്ഞ് മടങ്ങുന്നവരാണ് എന്നു തോന്നുന്നു. വണ്ടിയുടെ മുൻസീറ്റിൽ ഞാനിരിക്കുന്നത് അവർ കണ്ടു. അപ്പോൾത്തന്നെ ചിരി തുടങ്ങി. പലതവണ അവർ ഞങ്ങളുടെ വാഹനത്തിനൊപ്പമെത്തി പെട്ടെന്ന് പിറകിലേക്കു പോയി. എന്നെ കാണുമ്പോഴെല്ലാം അവർ ആർത്തുചിരിച്ചു. ഞാൻ ഒന്നും മിണ്ടാതെയിരുന്നു. കുറച്ച് കഴിഞ്ഞപ്പോൾ വണ്ടി ഒരു ട്രാഫിക് സിഗ്നലിൽ എത്തി. അവരുടെ വണ്ടി ഞങ്ങളുടെ വണ്ടിക്ക് സമാന്തരമായി വന്നു നിന്നു. സ്ത്രീകൾ തല പുറത്തേക്കിട്ട് ചിരിച്ചു. “ഇന്നസെന്റ് ഇന്നസെന്റ് ' സിനിമേക്കാണുന്നപോലെത്തന്നെ, ഒരു സ്ത്രീ പറഞ്ഞു. “സിനിമേക്കാണുന്നതിനേക്കാൾ ഭംഗിണ്ട് കാണാൻ - മറ്റൊരു സ്ത്രീ. എല്ലാം ഞാൻ കേട്ടു. കണ്ണിന്റെ ഒരു തുമ്പിലൂടെ ഡ്രൈവിങ് സീറ്റിലിരിക്കുന്ന സോണറ്റിനെ നോക്കി. അവന്റെ കണ്ണു രണ്ടും നിറഞ്ഞൊഴുകുകയാണ്. ഒരു വശത്ത് സ്ത്രീകളുടെ ഒന്നുമറിയാതുള്ള ആർത്തുവിളിച്ചുകൊണ്ടുള്ള ചിരി. മറുവശത്ത് എല്ലാമറിഞ്ഞ് കരഞ്ഞിരിക്കുന്ന മകൻ. രണ്ടിനും നടുവിൽ മലയാളത്തിലെ ഹാസ്യതാരമായും മഹാരോഗിയായ അച്ഛനായും ഞാൻ ഇരുന്നു. പെട്ടെന്ന് പച്ചവിളക്കു തെളിഞ്ഞു, ഞങ്ങൾ യാത്ര തുടർന്നു." തനിക്ക് കാൻസറാണ് എന്ന് തിരിച്ചറിഞ്ഞ് ലേക്ക്ഷോർ ഹോസ്പിറ്റലിൽ നിന്നും വീട്ടിലേക്ക് തിരിച്ചുവരുന്ന ദിവസത്തെക്കുറിച്ചാണ് കാൻസർ വാർഡിലെ ചിരി എന്ന പുസ്തകത്തിൽ ഇന്നസെൻറ് ഇങ്ങനെയെഴുതിയത്. അകമറിയാത്ത പുറത്തിനെക്കുറിച്ച്.!ഇന്നലെ രാത്രി ആ വണ്ടിയിൽ നിന്നും ഇന്നസെൻറ് ഇറങ്ങിപ്പോയി. പക്ഷെ നമ്മെ ചിരിപ്പിച്ച നിമിഷങ്ങളിൽ നിന്ന് അദ്ദേഹം ഒരിക്കലും ഇറങ്ങിപ്പോകുന്നില്ല.