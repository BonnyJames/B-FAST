---
author: Beaumaris
categories:
- Entertainment
comment_count: 0
date: 2022-07-24 09:45:42
draft: false
image: ''
like_count: 13805
share_count: 5479
tags:
- Nanjiyamma
- national award
title: ദീർഘ നേരം ശ്വാസം പിടിച്ചു പാടുന്ന യേശുദാസ് ഗിമ്മിക്ക് ബോധങ്ങളെ തകർത്തെറിയുന്നുണ്ട്
  ഈ പുരസ്‌കാരം
view_count: 537325
---

&nbsp; **Ramdas Kadavallur** ഈ അവാർഡ് നിർണയത്തിൽ ഏറ്റവും ആഹ്ളാദിപ്പിക്കുന്നതും ഏറ്റവും തിളക്കമുള്ള ഒന്നായി നില്ക്കുന്നതും മികച്ച ഗായികക്കുള്ള പുരസ്‌കാരമാണ്. സിനിമ സംഗീതം എന്നത് ആലാപനത്തോട് മാത്രം ചേർന്ന് നിൽക്കുന്ന ഒന്നായിട്ടാണ് ഇത് വരെയും വിലയിരുത്തപ്പെട്ടിട്ടുള്ളത്. അത് കൊണ്ട് തന്നെ, ആലാപന 'ശുദ്ധി'യുള്ള ഗാനങ്ങൾ, മെലഡി, ശാസ്ത്രീയ, അർദ്ധ ശാസ്ത്രീയ, ഹിന്ദുസ്ഥാനി സംഗീതം, തുടങ്ങിയ കാറ്റഗറിയിൽ പെടുന്ന ഗാനങ്ങൾ മാത്രമാണ് സിനിമ സംഗീതം എന്ന രീതിയിൽ അംഗീകരിക്കപ്പെട്ടിട്ടുള്ളത്. ഗോത്ര സംഗീതം പോയിട്ട്, ഇന്ത്യൻ റാപ്പ് മ്യൂസിക്കോ, ഫാസ്റ്റ് നമ്പർ സോങ്ങുകളോ അതല്ലെങ്കിൽ സംഗീതത്തിലെ മറ്റു പരീക്ഷണങ്ങളോ പോലും പലപ്പോഴും അംഗീകരിക്കപ്പെടാറില്ല. ശ്രവണസുഖം ( അത് തന്നെ ഡിബേറ്റബിൾ സംഗതി ആണ് ) മാത്രമാണ് സിനിമ സംഗീതത്തിന്റെ 'മഹിമ' നിർണയിക്കുന്ന സംഗതി ആയി കണക്കാക്കി പോരാറുള്ളത്. പിന്നെ, ദീർഘ നേരം ശ്വാസം പിടിച്ചു പാടി തുടങ്ങിയ യേശുദാസ് ഗിമ്മിക്കുകളും. അതിനെയെല്ലാം തകർത്തെറിയുന്നുണ്ട് ഈ പുരസ്‌കാരം. സിനിമ സംഗീതത്തിന്റെ പട്ടികയിലേക്ക്, ഇന്ത്യൻ വാമൊഴി പാട്ടുകളുടെ വലിയ ഒരു ചരിത്രത്തെ ചേർത്ത് വെക്കുന്നുണ്ട് ഈ പുരസ്‌കാരം. ഇന്ത്യൻ സംഗീതത്തിൻ്റെ തനതു ധാരയിൽ വാമൊഴിപ്പാട്ടുകൾക്കും പ്രാദേശികഗാനങ്ങൾക്കും വലിയ സ്ഥാനമുണ്ട്. ആ പാട്ടുകൾ പലതും നാടൻ പാട്ടുകൾ എന്നൊക്കെയുള്ള പേരിൽ പ്രശസ്തമാകുമ്പോൾ പോലും , ആ ഗായകരെ ഒരിക്കലും മുഖ്യധാര, മികച്ച പാട്ടുകാരുടെ പട്ടികയിൽ പെടുത്തി അംഗീകരിക്കാൻ തയ്യാറായിരുന്നില്ല. ഏതെങ്കിലും വേദിയിലോ ടെലിവിഷൻ ചാനലിലോ , സിനിമയിൽ തന്നെയോ വിളിച്ച് പാടിച്ചാൽ തന്നെയും , മുഖ്യധാര കൊടുക്കുന്ന സൗജന്യത്തിൻ്റെ പട്ടികയിൽ അതിനെ പെടുത്തി വക്കുകയാണ് പതിവ്. അതിനെയാണ് നഞ്ചിയമ്മയുടെ ഈ പുരസ്കാരലബ്ദി തിരുത്തിക്കുറിക്കുന്നത് , ആ നിലക്ക് അതൊരു ചരിത്രം കൂടിയാണ്. ഇന്ത്യൻ തനത് സംഗീതത്തിൻ്റെ ഒരു പ്രധാന ധാരക്കും ആ ധാരയിൽ പെട്ട അവഗണിക്കപ്പെട്ട ഒട്ടനവധി ഗായകർക്കും കൂടിയുള്ള ഒരു ട്രിബ്യൂട്ട് കൂടി ആയി മാറുന്നുണ്ട് , ഈ പാട്ടിന് ലഭിച്ച അംഗീകാരം. അതേ സമയം , ഇന്ത്യൻ സിനിമയെന്നാൽ അത് കമർഷ്യൽ സിനിമ മാത്രമാണ് എന്ന് ഉറപ്പിച്ചു പറഞ്ഞു വയ്ക്കുന്ന അവാർഡ് നിർണയം കൂടിയാണിത്. ഇന്ത്യയിലെ സാമാന്തര സിനിമ ധാരയെ കാണാതെ പോയ, ഒട്ടും പരിഗണിക്കാതെ പോയ ഒരു തെരഞ്ഞെടുപ്പ്. ഇന്ത്യൻ സിനിമയുടെ വളർച്ചക്കോ മുന്നോട്ടു പോക്കിനോ കാര്യമായ ഒരു സംഭാവനകളും നൽകാൻ കഴിയാത്ത ഒന്ന്. രണ്ടു അവാർഡുകൾക്കാണ് ഞാൻ കയ്യടിക്കുന്നത്. ഒന്ന്, നഞ്ചിയമ്മക്ക് കിട്ടിയ പുരസ്‌കാരത്തിനാണ്, രണ്ടാമത്തേത് ബിജു മേനോനു കിട്ടിയ പുരസ്കാരത്തിനും. ബിജു മേനോൻ ആ കഥാപാത്രത്തെ അതാവശ്യപ്പെടുന്ന മികവിൽ ചെയ്തിട്ടുണ്ട് എന്ന് തന്നെയാണ് അഭിപ്രായം. സച്ചിക്ക് ലഭിച്ച അവാർഡിനെയും ഞാൻ ഹൃദയത്തിൽ ചേർത്ത് വക്കുന്നു, അത് അയ്യപ്പനും കോശിയും എന്ന സിനിമ കൊണ്ടല്ല (അതൊരു മോശം സിനിമയാണ് എന്ന അഭിപ്രായം തീർച്ചയായും ഇല്ല ) മറിച്ച് ജീവിച്ചിരുന്നെങ്കിൽ അദ്ദേഹത്തിന് സൃഷ്ടിക്കാൻ കഴിയുമായിരുന്ന ഇതിലേറെ മികച്ച, സംഭവിക്കാതെ പോയ സിനിമകളുടെ പേരിലാണ്... ( ടെക്നിക്കൽ മേഖലകളിലെ അവാർഡുകൾ മാറ്റി നിർത്തിയാണ് ഇതത്രയും പറഞ്ഞത് ). നഞ്ചിയമ്മക്ക് അവർക്ക് അർഹതപ്പെട്ട അവാർഡ് നൽകുന്നതിനെ , ആ പാട്ടിനെ അംഗീകരിച്ചതിനെ ആരുടെയെങ്കിലും സൗജന്യമായി കാണുകയോ ആ രീതിയിൽ ഘോഷിക്കുകയോ ചെയ്യുന്നത് അപകടകരമായ സംഗതിയാണ്. കേരളത്തിൽ നിന്നുള്ള ഏറ്റവും മികച്ച ഗായികക്ക് , കഴിഞ്ഞ വർഷത്തെ ഏറ്റവും മികച്ച ഗാനം പാടിയ ഗായികക്ക് , അവരുടെ അർഹതക്ക് ലഭിച്ച ദേശീയ അംഗീകാരമാണിത്. അതിനെ ആരുടെയെങ്കിലും സൗജന്യപ്പട്ടികയിൽ എഴുതേണ്ട കാര്യമില്ല. സംഭവം വളരെ ലളിതമാണ്.. നഞ്ചിയമ്മ , പ്രത്യേകിച്ചെന്തെങ്കിലും രാഷ്ട്രീയ താത്പര്യങ്ങൾ വച്ചോ , ഡൽഹിയിൽ പോയി അവാർഡിന് വേണ്ടി സ്വാധീനം ചെലുത്തിയോ , മറ്റെന്തെങ്കിലും പി. ആർ. വർക്ക് നടത്തിയോ ഒന്നും നേടിയെടുത്ത ഒരു അവാർഡ് അല്ല ഇത് എന്നതിനോട് ആർക്കെങ്കിലും അഭിപ്രായ വിത്യാസം ഉണ്ടാകും എന്ന് തോന്നുന്നില്ല. കലയിലും ഗോത്രതാളങ്ങളിലും ജീവിക്കുകയും വളരുകയും ചെയ്ത അവർ , വളരെ സ്വാഭാവികമായി ഒരു പാട്ട് , അത്രയേറെ ഹൃദയം കൊണ്ട് പാടുന്നു. ആ പാട്ട് , ആസ്വാദ്യകരമാണ് എന്നതു കൊണ്ട് പൊതുസമൂഹം അത് ഏറ്റു പാടുന്നു. കഴിഞ്ഞ വർഷം എത്രയോ സിനിമകൾ ഇറങ്ങി , അതിലൊക്കെ എത്രയോ അധികം പാട്ടുകളും ഉണ്ടായിരുന്നു. നഞ്ചിയമ്മയുടെ പാട്ടോളം ജനം ഏറ്റു പാടിയ , കൊച്ചു കുട്ടികൾ മുതൽ ഏറെ പ്രായമായവർ വരെ , ഇന്ത്യക്കകത്തും പുറത്തും ഉള്ളവർ ഉൾപ്പെടെ ഏറ്റു പാടിയ മറ്റൊരു പാട്ട് എനിക്ക് പറയാൻ കഴിയുന്നില്ല. അത് തന്നെയാണ് ആ പാട്ടിൻ്റെ മികവും. ഇത്തവണത്തെ സിനിമാ അവാർഡുകൾ മൊത്തം നോക്കിയാൽ അതെല്ലാം പോപ്പുലർ സിനിമകൾക്കാണ് പോയിട്ടുള്ളത്. കഴിഞ്ഞ വർഷം ഇറങ്ങിയ , മുഖ്യധാരക്കപ്പുറത്തുള്ള ഒരൊറ്റ സിനിമ പോലും പരിഗണിക്കപ്പെട്ടിട്ടില്ല. അപ്പൊ ഇത്തവണത്തെ ജഡ്ജിങ്ങിനെ മുഴുവൻ നിർണയിച്ചിട്ടുള്ളത് 'പോപ്പുലർ ' എന്ന ഒറ്റ സംഗതിയാണ്. അങ്ങനെ പോപ്പുലർ ആയ സിനിമകളിൽ നിന്നുള്ള പോപ്പുലർ ആയ പാട്ടുകളെ പരിഗണിച്ചപ്പോൾ , അതിൽ ഏറ്റവും പോപ്പുലർ ആയ ഒരു പാട്ടിന് അവാർഡു കൊടുക്കാൻ ജഡ്ജിങ്ങ് കമ്മിറ്റി തീരുമാനിക്കുന്നു.ആ നിർണയത്തെ രാഷ്ട്രീയ താത്പര്യങ്ങളും അതു കൊണ്ട് ലഭിക്കാൻ പോകുന്ന രാഷ്ട്രീയ ലാഭവും ഒക്കെ സ്വാധീനിച്ചിട്ടുണ്ടാകാം. പക്ഷെ , തീർച്ചയായും നഞ്ചിയമ്മക്കോ , അവരുടെ പാട്ടിനൊ അത്തരം രാഷ്ട്രീയം ഇല്ല എന്നു മാത്രമല്ല , അവരെന്തെങ്കിലും അവാർഡിന് വേണ്ടി ചരടു വലി നടത്തി ആ പട്ടം നേടിയെടുത്തതുമല്ല. അവർക്കില്ലാത്ത ഒരു രാഷ്ട്രീയ താത്പര്യം അവരുടെ പാട്ടിൻ്റെ തെരഞ്ഞെടുപ്പിൽ ആരോപിക്കുന്നതു വഴി , ആ പാട്ടിൻ്റെ പോപ്പുലാരിറ്റി എന്ന അവരുടെ മെറിറ്റിനെ , ആ അംഗീകാരം വഴി ഇന്ത്യൻ തനതു സംഗീതത്തിലെ അസ്പൃശ്യരാക്കി നിർത്തപ്പെട്ട ഒട്ടനവധി ഗായകർക്ക് കിട്ടിയ അംഗീകാരത്തെ ഒക്കെ കാണാതെ രാഷ്ട്രീയ അജണ്ട എന്ന ഒറ്റ ആംഗിളിൽ മാത്രം ചർച്ച ചെയ്യുന്നതു വഴി സംഭവിക്കുന്നത്, അവരുടെ മെരിറ്റിനെ ആരുടെയെങ്കിലും സൗജന്യത്തിലേക്ക് ചേർത്തു വക്കലാണ്. ഇന്ത്യൻ സിനിമയിലെ പോപ്പുലറായ സിനിമകൾക്കും ആ സിനിമകളിലെ പോപ്പുലറായ നടീനടൻമാർക്കും സാങ്കേതിക വിദഗ്ധർക്കും പാട്ടുകാർക്കും ഒക്കെയാണ് ഇത്തവണ അവാർഡ് കിട്ടിയിട്ടുള്ളത്. അക്കൂട്ടത്തിൽ ഏറ്റവും പോപ്പുലർ ആയ പാട്ടു പാടിയ ഒരു ഗായികക്ക് അവർക്ക് അർഹത പെട്ട അവാർഡ് ലഭിച്ചു എന്നതാണ് സംഭവിച്ചിട്ടുള്ളത്. പോപ്പുലർ നടനായ സൂര്യക്ക് കിട്ടിയ പോലെ , പോപ്പുലർ സിനിമയിൽ അഭിനയിച്ചതിന് അപർണ ബാലമുരളിക്ക് ലഭിച്ച പോലെ , പോപ്പുലർ ആയ ഒരു സിനിമ സംവിധാനം ചെയ്തതിന് സച്ചിക്ക് ലഭിച്ച പോലെ , കഴിഞ്ഞ വർഷം ഇന്ത്യയിലെ ഏറ്റവും പോപ്പുലർ ആയ ഒരു പാട്ട് പാടിയ ഒരു ഗായികക്ക് അവാർഡ് ലഭിച്ചു എന്നതാണ് സംഭവിച്ചിട്ടുള്ളത്. പോപ്പുലാരിറ്റി ആണ് ഈ വർഷത്തെ അവാർഡുകളെ നിർണയിച്ചിട്ടുള്ള പ്രധാന ഘടകം എന്ന് അവാർഡുകളെ മൊത്തം സൂക്ഷ്മമായി നിരീക്ഷിച്ചാൽ മനസിലാവും. ആ പോപ്പുലാരിറ്റിയുടെ ഗണത്തിൽ ഏറ്റവും പോപ്പുലറായ പാട്ടിൻ്റെ തെരഞ്ഞെടുപ്പ് എന്ന് തന്നെയാണ് നഞ്ചിയമ്മയുടെ പാട്ടിൻ്റെ തെരഞ്ഞെടുപ്പിനെയും കാണേണ്ടത്. നഞ്ചിയമ്മക്ക് ഇല്ലാത്ത ഒരു രാഷ്ട്രീയ താത്പര്യം അവരുടെ നേട്ടത്തിൽ ആരോപിക്കുന്നത് , അതിനെ ആരുടെയെങ്കിലും സൗജന്യ പട്ടികയിൽ എഴുതുന്നത് , അധികാരക്കസേരക്ക് വേണ്ടി സ്വയം താഴാൻ തയ്യാറായ മനുഷ്യരുമായി ഉപമിക്കുന്നത് , അവരുടെ മെറിറ്റിനെ ഇകഴ്ത്തിക്കാട്ടലാണ്