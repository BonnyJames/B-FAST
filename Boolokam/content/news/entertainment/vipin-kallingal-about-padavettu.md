---
author: Beaumaris
categories:
- Entertainment
comment_count: 0
date: 2022-10-22 13:03:39
draft: false
image: ''
like_count: 36911
share_count: 13816
tags:
- nivin pauly
- padavettu
- Vipin Kallingal
title: സുരക്ഷിത വേഷങ്ങളിൽ ഒതുങ്ങാതെ സ്വയം രാകി മിനുക്കി മൂർച്ചപ്പെടുത്തുവാനുള്ള നിങ്ങളുടെ
  ശ്രമം ശരിയായ പാതയിൽ തന്നെയാണ്
view_count: 568120
---

**വിപിൻ കല്ലിങ്ങൽ** "നമുക്ക് സ്വന്തമായി പദ്ധതികൾ ഇല്ലെങ്കിൽ മറ്റുള്ളവർ നമ്മളെ അവരുടെ പദ്ധതിയുടെ ഭാഗമാക്കും". പോരാട്ടമാണ് പടവെട്ട്. നിലനിൽപ്പിനായുള്ള പോരാട്ടം. അസ്തിത്വത്തിന് മേലുള്ള കടന്നു കയറ്റത്തിനെതിരായ പോരാട്ടം.എന്റെ മണ്ണിൽ നിന്നു ഇറങ്ങടാ എന്നു രവി ഉറച്ച സ്വരത്തിൽ ആക്രോശിക്കുന്നത് കുയ്യാലിയോട് മാത്രമല്ല.. 'വക' സൗജന്യങ്ങൾ ഔദാര്യം പോലെ വച്ചു നീട്ടി വിലയ്ക്കെടുപ്പിന് ശ്രമിക്കുന്ന രാഷ്ട്രീയത്തോടാണ്.മനുഷ്യന്റെ ദാരിദ്ര്യത്തെയും നിസ്സഹായതകളെയും ചൂഷണം ചെയ്തു പദ്ധതികൾ ആവിഷ്കരിക്കുന്ന വർഗ്ഗത്തോടാണത്.. പതിഞ്ഞ താളത്തിൽ തുടങ്ങി പയ്യെ പയ്യെ വേഗം സ്വീകരിച്ച് ഒടുക്കം ഒരു തീയായി മാറുന്ന, വ്യക്തികേന്ദ്രീകൃതമായ പ്രശ്നങ്ങളിൽ നിന്നും മനുഷ്യന്റെ പൊതുവായ പ്രശ്നത്തിലേക്കെത്തുന്ന അവതരണം ഭൂരിഭാഗം ഇടങ്ങളിലും സംതൃപ്തി തന്നെയാണ് നൽകുന്നത്.ശക്തമായ പ്രമേയത്തിന്റെയും പ്രകടനങ്ങളുടെയും പിൻബലം പല ന്യൂനതകളെയും മറികടക്കാൻ പടവെട്ടിനെ സഹായിക്കുന്നുണ്ട്. ഉയർച്ച താഴ്ചകളിലൂടെ നീങ്ങുന്ന തിരക്കഥയ്ക്കു ഊന്നു നൽകുന്നത് സിനിമയുടെ മേക്കിങ്ങും സംഗീതവുമാണ്. നവാഗതന്റെ പതർച്ചകളില്ലാതെ തന്റെ സിനിമയ്ക്ക് വേണ്ടത് കൃത്യമായി നൽകാൻ ലിജു കൃഷ്ണ എന്ന സംവിധായകനു കഴിയുന്നുണ്ട്.അയാൾ തീർച്ചയായും ഒരു വാഗ്ദാനമാണ്. ഗോവിന്ദ് വസന്തയുടെ സംഗീതം സിനിമയുടെ നിലവാരം തെല്ലൊന്നുമല്ല ഉയർത്തുന്നത്. നിവിൻ പോളി തന്റെ വേഷം മികച്ചതാക്കിയപ്പോൾ കുയ്യാലിയായി ഷമ്മി തിലകൻ നിറഞ്ഞാടുകയാണ്.. എന്തൊരു അസാധ്യ നടനാണയാൾ .ന്യൂനതകൾ ഇല്ലാതില്ല.തുടക്കത്തിൽ നിറഞ്ഞു നിന്നിരുന്ന പല കഥാപാത്രങ്ങളും നായികയുൾപ്പെടെ രണ്ടാം പകുതിയിലേക്കെത്തുമ്പോൾ ചിത്രത്തിലേ ഇല്ലാതെയായി. രവിയുടെ മാത്രം പ്രശ്നങ്ങളിൽ നിന്നും സിനിമ അതിന്റെ പ്രധാന പ്രമേയത്തിലേക്കു മാറിയപ്പോൾ നല്ല രീതിയിൽ വികാസം പ്രാപിച്ചു വന്നിരുന്ന പല കഥാപാത്രങ്ങളും അകാല മൃതിയടഞ്ഞു. തിരക്കഥയിൽ ഒരല്പം കൂടി ശ്രദ്ധിച്ചിരുന്നെങ്കിൽ ഒരു ഗംഭീര സിനിമയാകുമായിരുന്നു.എന്നാൽ ഇപ്പോഴും തീർച്ചയായും ഒരു തീയേറ്റർ കാഴ്ച അർഹിക്കുന്ന,ഭൂരിഭാഗം ഇടങ്ങളിലും തൃപ്തി നൽകുന്ന,സ്ഥിരം ഗിമ്മിക്കുകൾ കൊണ്ട് പ്രേക്ഷകനെ വിഡ്ഢിയാക്കാത്ത, ശക്തമായ രാഷ്ട്രീയം സംസാരിക്കുന്ന സിനിമ തന്നെയാകുന്നു ഞാനെന്ന പ്രേക്ഷകൻ കണ്ട പടവെട്ട്.നിവിൻ പോളിയോട്: സുരക്ഷിത വേഷങ്ങളിൽ ഒതുങ്ങാതെ സ്വയം രാകി മിനുക്കി മൂർച്ചപ്പെടുത്തുവാനുള്ള നിങ്ങളുടെ ശ്രമം ശരിയായ പാതയിൽ തന്നെയാണ്.. ❤️