---
author: Beaumaris
categories:
- Entertainment
comment_count: 0
date: 2023-12-23 13:28:20
draft: false
image: https://cdn.boolokam.com/articles/2023/12/dqdffffff.jpg
like_count: 34327
share_count: 33039
tags:
- Jeethu Joseph
- mohanlal
- neru
- review
- Santhosh Iriveri Parootty
title: വിജയമോഹൻ പുതിയ കാലത്തെ പെൺകുട്ടികളെ കുറിച്ച് അടിവരയിട്ട് പറയുന്ന ഭാഗങ്ങളിലാണ്
  തിയേറ്ററിൽ ഏറ്റവും കൂടുതൽ കയ്യടി ഉയരുന്നത്
view_count: 1412997
---

**"നേരി"ന്റെ വഴികൾ** **Santhosh Iriveri Parootty** ബലാത്സംഗം ചെയ്യപ്പെട്ട അന്ധയായ പെൺകുട്ടിയെ വിചാരണ ചെയ്യുന്ന പ്രതിഭാഗം വക്കീൽ രാജശേഖർ ഒരു ഘട്ടത്തിൽ പറയുന്നുണ്ട്, "റേപ്പ് ചെയ്യപ്പെട്ട പെൺകുട്ടികൾ സാധാരണ ഇങ്ങനെയല്ല പെരുമാറുക" എന്ന്. അതിനോട് തിരിച്ചടിക്കുന്ന സ്പെഷ്യൽ പബ്ലിക് പ്രോസിക്യൂട്ടർ വിജയമോഹൻ തിരിച്ചു ചോദിക്കുന്ന ഒരു ചോദ്യമുണ്ട്, ജീത്തു ജോസഫിന്റെ പുതിയ ചിത്രമായ "നേരി"ൽ. "റേപ്പ് ചെയ്യപ്പെട്ട പെൺകുട്ടികൾ പിന്നെ എങ്ങനെ പെരുമാറണം" എന്ന് ചോദിച്ചു ആഞ്ഞടിക്കുന്ന വിജയമോഹൻ പുതിയ കാലത്തെ പെൺകുട്ടികളെ കുറിച്ച് അടിവരയിട്ട് പറയുന്ന ഭാഗങ്ങളിലാണ് തിയേറ്ററിൽ ഏറ്റവും കൂടുതൽ കയ്യടി ഉയരുന്നത്. ഏറെക്കാലത്തിന് ശേഷം മോഹൻലാലിന്റെ ഒരു നല്ല പ്രകടനത്തിന് പ്രേക്ഷകരും അവിടെ കയ്യൊപ്പ് ചാർത്തുന്നു. സാറ എന്ന പെൺകുട്ടി (അനശ്വര രാജൻ) ഒരു ദിവസം അജ്ഞാതനായ ഒരു ചെറുപ്പക്കാരനാൽ റേപ്പ് ചെയ്യപ്പെടുകയാണ്. ദൃക്സാക്ഷികളൊന്നുമില്ലാത്ത ആ കേസിൽ പ്രതിയിലേക്കു നയിക്കുന്ന നിർണായകമായ സൂചന നൽകുന്നത് സാറ തന്നെയാണ്. സ്‌കൾപ്റ്റർ ആർട്ടിസ്റ്റ് ആയ സാറ അയാളുടെ മുഖത്തിന്റെ രൂപം നിർമിക്കുന്നു. സംശയാസ്പദമായ സാഹചര്യം പരിഗണിച്ച് ആ ചെറുപ്പക്കാരനെ പൊലീസ് അറസ്റ്റ് ചെയ്യുന്നു. ഇതെല്ലാം ചിത്രം തുടങ്ങി പത്തു മിനിട്ടിനുള്ളിൽ തന്നെ വ്യക്തമാവും. ![](https://cdn.boolokam.com/articles/2023/12/dqdffffff.jpg)സ്വാധീനവും പിടിപാടും ഉള്ള, ഒരു വൻ വ്യവസായ ഗ്രൂപ്പ് ഉടമയുടെ മകനായ പ്രതിയെ രക്ഷിക്കാന്‍ സുപ്രീം കോടതിയിലെ ഉന്നതനായ വക്കീൽ രാജശേഖർ (സിദ്ദിഖ്‌) എത്തുന്നു. കൂടെ സഹായിയായി അയാളുടെ മകളും (പ്രിയാമണി) ഉണ്ട്. സാറയുടെ കേസ് ആര് ഏറ്റെടുക്കും എന്നത് ചോദ്യചിഹ്നമാവുന്നിടത്തേക്ക് അഡ്വക്കേറ്റ് വിജയമോഹൻ (മോഹൻലാൽ) എത്തുന്നു. ചില സംഭവങ്ങൾ കാരണം ബാർ കൗൺസിലിൽ നിന്ന് തന്നെ സസ്‌പെൻഡ് ചെയ്യപ്പെട്ടു അഭിഭാഷക വൃത്തിയിൽ നിന്നു തന്നെ വിട്ടുനിൽക്കുകയായിരുന്ന വിജയമോഹന് എല്ലാം ഒന്നിൽ നിന്നും തുടങ്ങണമായിരുന്നു. തുടര്‍ന്നുള്ള സംഭവങ്ങള്‍ ആണ് "നേര്" പറയുന്നത്. ![](https://cdn.boolokam.com/articles/2023/12/dqdff.jpg)മികച്ച രീതിയിൽ ഈ കോർട്ട് റൂം ഡ്രാമ ഒരുക്കാൻ ജീത്തുവിന് കഴിഞ്ഞിട്ടുണ്ട്. തിരക്കഥ രചനയിൽ പങ്കാളിയായ നടി കൂടിയായ (അഹാന എന്ന കാരക്ടർ) അഡ്വ ശാന്തി മായാദേവിയുടെ സഹായത്തോടെ യഥാർഥ കോടതി നടപടികളെ പരിചയപ്പെടുത്താൻ ജീത്തു ശ്രമിക്കുന്നുണ്ട്. രണ്ടാം പകുതിയിൽ അല്പം ഇഴച്ചിൽ ഉണ്ടെങ്കിലും ക്ലൈമാക്സിൽ ചെറിയ ഒരു ട്വിസ്റ്റ്‌ ജീത്തു കരുതി വെച്ചിട്ടുണ്ട്. എന്നാൽ മുൻകാല ചിത്രങ്ങളെ പോലെ അത്ര കണ്ട് സംഭവബഹുലവും അല്ല. സമ്മതമില്ലാതെ സ്ത്രീയുടെ ശരീരത്തിൽ പുരുഷന് ഒരു അവകാശവുമില്ലെന്ന് ആവർത്തിച്ചു പറയുന്നുണ്ട് ചിത്രം. സമീപ കാലത്തെ ചില ഹൈ പ്രൊഫൈൽ വിചാരണകളെ പല രംഗങ്ങളും ഓർമപ്പെടുത്തുന്നുണ്ട്. അധികാരവും സ്വാധീനവും പ്രതികളുടെ രക്ഷക്കെത്തുന്നതും ചൂണ്ടിക്കാട്ടുന്നുണ്ട്. മറുഭാഗത്ത് അന്ധത പോലും ഒരു പെൺകുട്ടിയുടെ ക്രീയേറ്റീവ് ഇൻസ്റ്റിൻക്ടിനു തടസ്സമാവുന്നില്ലെന്നും മറ്റ് സെൻസറി ഓർഗൻസ് വഴി സചേതനമായി ആശയവിനിമയം നടത്തി ഏത് പ്രതിസന്ധിയെയും മറികടക്കാനാവുമെന്നും ചിത്രം കാണിച്ചു തരുന്നുമുണ്ട്. ![](https://cdn.boolokam.com/articles/2023/12/ddqdqddd.jpg)സാറ ആയി ഗംഭീര പ്രകടനം നടത്തി അനശ്വര രാജൻ. ഒരർഥത്തിൽ അനശ്വരയാണ് ഈ ചിത്രത്തിലെ താരം. ആ കുട്ടിയുടെ അഭിനയ ജീവിതത്തിലെ ഇതുവരെയുള്ള ഏറ്റവും മികച്ച കഥാപാത്രം. Consent എന്നത് എന്തെന്ന് ഉറച്ച ഭാഷയിൽ നിർഭയം പ്രതിഭാഗം വക്കീലിനോട് കോടതിയിൽ വ്യക്തമാക്കുന്ന സാറ അക്ഷരാർഥത്തിൽ താൻ ഒരു സർവൈവർ ആണെന്ന് വ്യക്തമാക്കുന്നുണ്ട്. അഡ്വ .വിജയമോഹന്‍ ആയി മോഹന്‍ലാല്‍ ഏറെ കാലത്തിനുശേഷം മികച്ച പ്രകടനത്തോടെ ഗംഭീര തിരിച്ചുവരവ്‌ നടത്തുന്നു. നിയന്ത്രിതവും പക്വവുമായ അഭിനയത്തോടെ ലാൽ വീണ്ടും കളം നിറയുന്നു. ഏറ്റവും ഒടുവിൽ മറ്റ് വക്കീലന്മാരുടെ കൂടെ ഒരു സാധാരണക്കാരനായി ആൾക്കൂട്ടത്തിൽ മറയുന്ന ആ സീൻ. അങ്ങനെയൊന്നിൽ ലാലിനെ കണ്ടിട്ട് കാലം കുറെയായി. സിദ്ധിക്കും തകർത്തു. പ്രിയാമണി , ജഗദീഷ് ,ശ്രീധന്യ, ശാന്തി മായാദേവി ,ഗണേഷ് കുമാര്‍ ,ഹരി, നന്ദു, ആന്റണി പെരുമ്പാവൂർ തുടങ്ങിയവരും അഭിനയിച്ചിട്ടുണ്ട്. ആശീർവാദിന്റെ ബാനറിൽ ആന്റണി പെരുമ്പാവൂർ തന്നെയാണ് ചിത്രം നിർമിച്ചിരിക്കുന്നത്. ![](https://cdn.boolokam.com/articles/2023/12/ffg.webp)സാങ്കേതിക വിഭാഗങ്ങൾ എല്ലാം മികച്ചു നിന്നു. സംഗീതം ചില സ്ഥലങ്ങളിൽ ആവശ്യമില്ലാതെ ലൗഡ് ആയത് പോലെ തോന്നി. റിയലിസ്റ്റിക് ആയിട്ടുള്ള കോര്‍ട്ട് റൂം രംഗങ്ങള്‍ കാണാൻ കഴിയും ചിത്രത്തിൽ. ഒരേ സമയം ഒരു കോർട്ട് റൂം ഡ്രാമയും ഇമോഷണൽ ഫാമിലി മൂവിയും ആണിത്. വലിയ ട്വിസ്റ്റോ സസ്പെൻസോ ത്രില്ലറോ പ്രതീക്ഷിക്കാതെ പോയാൽ തീർച്ചയായും ഇഷ്ടപ്പെടും ഈ ചിത്രം. കൂടാതെ സാമൂഹ്യ പ്രാധാന്യമുള്ള ചിത്രം എന്ന രീതിയിലും കാഴ്ച അർഹിക്കുന്നുണ്ട് "നേര്".