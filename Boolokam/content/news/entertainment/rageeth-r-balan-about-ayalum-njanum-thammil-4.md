---
author: Beaumaris
categories:
- Entertainment
comment_count: 0
date: 2023-10-13 13:57:48
draft: false
image: https://cdn.boolokam.com/articles/2023/10/accccc-2.jpg
like_count: 4523
share_count: 379
tags:
- ayalum njanum thammil
- prithviraj
title: രവി തരകന്റെ പതിനൊന്നു വർഷങ്ങൾ
view_count: 61937
---

**രവി തരകന്റെ പതിനൊന്നു വർഷങ്ങൾ** **രാഗീത് ആർ ബാലൻ** രാത്രിയിൽ കോരിച്ചൊരിയുന്ന മഴയത്ത് ഹോസ്പിറ്റൽ ക്യാഷുവാലിറ്റിയിലേക്ക് ഒരു ഓട്ടോ അതിവേഗത്തിൽ എത്തും.. ഓട്ടോയിൽ നിന്നും ഒരു ചെറിയ പെൺകുട്ടിയെ സ്ട്രക്ചറിൽ കിടത്തി അകത്തേക്ക് കൊണ്ട് പോകും കൂടെ അവളുടെ അമ്മയും അച്ഛനും ഉണ്ട് . കുട്ടിക്ക് ശ്വാസം മുട്ടൽ ഉണ്ട് ഹൃദയത്തിന് പ്രശ്നങ്ങൾ ഉള്ള കുട്ടിയുമാണ്. ഡ്യൂട്ടി ഡോക്ടർ OT യിൽ വിളിച്ചു ഡോക്ടർ രവി താരകനോട് ഒന്ന് വരാൻ ആവശ്യപ്പെടുന്നു. ഹോസ്പിറ്റൽ വരാന്തയിലൂടെ ഡോക്ടർ രവി തരകൻ നടന്നു വരുന്നു.. അകമ്പടിയായി ശക്തമായ മഴയുടെ ശബ്ദം മാത്രം..കുട്ടിയെ പരിശോധിക്കുന്ന രവി മാതാപിതാക്കളുടെ സമ്മതമില്ലാതെ ആ കുട്ടിക്ക് ശസ്ത്രക്രിയ ചെയ്യുന്നു കുട്ടി മരിക്കുന്നു. സംഭവസ്ഥലത്ത് നിന്ന് ഹോസ്പിറ്റൽ ജീവനക്കാരുടെ നിർബന്ധത്താൽ രവി തരകന് രക്ഷപെടേണ്ടി വരുന്നു എന്നാൽ ആ യാത്രയിൽ അയാൾ ഒരു അപകടത്തിൽ പെടുന്നു.മഴ തുള്ളികൾക്കൊപ്പം സിനിമയുടെ ടൈറ്റിൽ എഴുതി വരുന്നു .അയാളും ഞാനും തമ്മിൽ Between Him And me ഒപ്പം തുള്ളി മഞ്ഞിനുള്ളിൽ പൊള്ളിയുറഞ്ഞു തങ്ക ലീപിയുള്ളൊരി സൂര്യ ജാതകം എന്ന സിനിമയുടെ ടൈറ്റിൽ സോങും... ഈ ഒരു പോർഷൻ മാത്രം മതി ഈ സിനിമ വീണ്ടും വീണ്ടും കാണാൻ ആയിട്ടു.അവിടുന്ന് തുടങ്ങുകയാണ് അവിസ്മരണീയമായൊരു സിനിമാനുഭവം .അവിടുന്ന് അങ്ങോട്ട്‌ തരകന്റെ പ്രണയം, വിരഹം, തോൽവി, തിരിച്ചു വരവ്, തിരിച്ചറിവ് എല്ലാം കാണാൻ സാധിക്കും.രവിയുടെ മെഡിക്കൽ കോളേജ് പഠനകാലം അയാൾ നല്ല രീതിയിൽ ആസ്വദിച്ചിട്ടുണ്ട്. ഹൗസ് സർജൻസി കഴിഞ്ഞു മൂന്ന് മാസത്തോളം രവി കറങ്ങി നടന്നു.എന്നാൽ കോളേജുമായി ഒരു bound അയാൾക്കുണ്ടായിരുന്നു.. പാസ്സ് ആയി കഴിഞ്ഞാൽ അഞ്ചു ലക്ഷം രൂപ കോളേജിനു നൽകണം അല്ലെങ്കിൽ രണ്ട് വർഷം ഗ്രാമീണ സേവനം ചെയ്യണം.. അങ്ങനെ വീട്ടിൽ നിന്നും അപ്പൻ കാശു കൊടുക്കില്ല എന്നൊരു അവസ്ഥ വരുമ്പോൾ രവി ഇടുക്കിയിൽ ഉള്ള Redemption Hospital ൽ രണ്ടു വർഷം നിൽക്കാൻ തീരുമാനിക്കുന്നു. Redemption ഹോസ്പിറ്റലും സാമൂവൽ ഡോക്ടറും രവിയുടെ ജീവിതത്തിൽ വ്യക്തമായ അടയാളപെടുത്തലുകൾ നൽകിയിട്ടുണ്ട്.പ്രതാപ് പോത്തന്‍ എന്ന നടന്‍ അസാധ്യമായി അവതരിപ്പിച്ച കഥാപാത്രമാണ് ഡോക്ടര്‍ സാമുവൽ.ഒരു രോഗനിർണയത്തിൽ നിന്ന് രോഗനിർണയം നടത്താൻ കഴിയാത്ത തരത്തിലുള്ള സര്‍ട്ടിഫിക്കറ്റില്‍ മാത്രം എംബിബിഎസ് സ്വന്തമായിട്ടുള്ള രവി തരകനെ ഒരു ഡോക്ടറാക്കി മാറ്റിയത് ജീവിതത്തിൽ വ്യക്തമായ ഒരു സ്വാധിനം ചെലുത്തിയത് എല്ലാം സാമൂവൽ ആണ്.. ഒരേസമയം അത്ഭുതപ്പെടുത്തിയ ഒരുപാട് ഇഷ്ടം തോന്നിയ ഒരു കഥാപാത്രം. ![](https://cdn.boolokam.com/articles/2023/10/accccc-2.jpg)ഒരുപാട് സന്ദർഭങ്ങളിൽ നിസാഹായതകൾക്ക് മുൻപിൽ തകർന്നു പോകുന്ന സാധാരണ ഒരു മനുഷ്യൻ മാത്രമാണ് രവി.അയാൾ അത്രമേൽ ഇഷ്ടപ്പെട്ടിരുന്ന സൈനുവിനെ നഷ്ടപെടുമ്പോൾ അവൾ മറ്റൊരാളുടേതായി മാറുമ്പോൾ.അവളുടെ ഓർമ്മകളും ആയി അയാൾ കരയുമ്പോൾ .അഴലിന്റെ ആഴങ്ങളില്‍ അവൾ മാഞ്ഞു പോയ്... നോവിന്റെ തീരങ്ങളില്‍ ഞാന്‍ മാത്രമായ് ... ഇരുള്‍ ജീവനെ പൊതിഞ്ഞു , ചിതല്‍ പ്രാണനില്‍ മേഞ്ഞു , കിതയ്ക്കുന്നു നീ .... ശ്വാസമേ എന്ന പാട്ടു നൽകുന്ന ഒരു നോവ് ഉണ്ട്.നഷ്ടപ്രണയത്തെ കാണുന്ന പ്രേക്ഷകന്റെ മനസ്സിൽ നിറച്ച വരികൾ.നഷ്ട പ്രണയം ഏല്പിച്ച വേദനയിൽ രവിക്കൊപ്പം നമ്മളും അറിയാതെ സഞ്ചരിക്കും. പാട്ടെഴുതിയ വയലാർ ശരത്തും പാടിയ നിഖിൽ മാത്യുവും സംഗീതം നൽകിയ ഔസേപ്പച്ചനും ലാൽജോസിന്റെ സംവിധാനവും ബോബി സഞ്ജയുടെ തിരക്കഥയും . ജോമോൻ ടി ജോണിന്റെ ഛായാഗ്രഹണവും അങ്ങനെ ഒരുപാട് ഉണ്ട് എനിക്ക് ഈ സിനിമ അത്രമേൽ ഇഷ്ടപെടുവാൻ. രവി തരകൻ തന്റെ കാമുകി ആയ സൈനുവിനെ രജിസ്റ്റർ വിവാഹം ചെയ്യുവാനുള്ള യാത്രക്കിടയിൽ എസ്.ഐ പുരുഷോത്തമന്റെ വാഹന ചെക്കിങ്ങിനിടയിൽ പെട്ടു പോകുന്നു.6 മാസത്തെ സസ്‌പെൻഷൻ വാങ്ങി കൊടുത്ത ഡോക്ടറെ കാണുന്ന പുരുഷോത്തമൻ രവിയോട് പകരം വിട്ടുന്നു .അത് കൊണ്ട് മാത്രം മിനിറ്റുകളുടെ വ്യത്യാസത്തിൽ തരകന് രജിസ്റ്റർ ഓഫീസിൽ എത്തുന്നതിനു മുൻപായി സൈനുവിനെ നഷ്ടമാകുന്നു.മറ്റൊരു രാത്രി രവി തരകൻ ജോലി ചെയ്യുന്ന ഹോസ്പിറ്റലിൽ വെച്ച് എസ് ഐ യും തരകനും കണ്ടു മുട്ടുന്നു. പുരുഷോത്തമന്റെ മകൾക്കു വയ്യാതെ ആ ഹോസ്പിറ്റലിൽ കൊണ്ടുവന്നിട്ടും രവി തരകൻ ചികിൽസിക്കാൻ തയാറാകുന്നില്ല. പക്ഷെ ഇത്തവണ എസ് ഐ കരഞ്ഞു കാല് പിടിച്ചിട്ടുപോലും രവി ചികിൽസിക്കുന്നില്ല.തന്റെ ജീവിതം തകർത്ത പോലീസുകാരനോടുള്ള വെറുപ്പ് മാത്രമാണ് തരകന്റെ മനസ്സിൽ ഉണ്ടായിരുന്നുള്ളൂ. പോലീസുകാരനോടുള്ള വ്യക്തി വൈരാഗ്യം അയാളുടെ കുഞ്ഞിന്റെ ജീവനോടു ആണ് കാണിച്ചത്. ![](https://cdn.boolokam.com/articles/2023/10/wffgggg.jpg)അതുപോലെ ഡോക്ടർ സാമൂവൽ രവിക്ക് വേണ്ടി മെഡിക്കൽ ബോർഡിൽ കള്ളം പറയുന്നുണ്ട്.. അതിനു ശേഷം രവി പുറത്തേക്ക് വരുമ്പോൾ അയാളുടെ അപ്പൻ 5 ലക്ഷം രൂപയുടെ ചെക്ക് മായി കാത്തു നിൽക്കുന്നുണ്ടായിരുന്നു.ആ ചെക്ക് വാങ്ങി നോക്കി രവി അപ്പന്റെ പോക്കറ്റിൽ വെച്ച് കൊണ്ട് പറയും "പണ്ടൊരിക്കൽ അപ്പ എന്നോട് പറഞ്ഞില്ലേ ജീവിതത്തിൽ എന്തെങ്കിലുമൊരു ലക്ഷ്യം വേണമെന്ന്.. അതെന്താണെന്ന് ഇപ്പൊ എനിക്ക് മനസ്സിലായി അപ്പാ.അതിൻ്റെ നൂറിരട്ടി കൊടുത്താലും പഠിക്കാൻ പറ്റാത്തതാ ഞാനിപ്പോൾ പഠിച്ചു കൊണ്ടിരിക്കുന്നത്..." എന്ന്.. അതിനു ശേഷം അയാൾ സാമൂവൽ ഡോക്ടറെ കാണാൻ വരുന്ന ഒരു രംഗം ഉണ്ട് അവിടെ സാമൂവൽ രവിയോട് പറയുന്നുണ്ട് "നിന്നെ പറ്റിയുള്ള എന്റെ പ്രതീക്ഷ ആണ് ആ നുണ.. ഞാൻ പറഞ്ഞിട്ടുള്ള ആദ്യത്തെ നുണ.. അത് പാഴാക്കരുത് " അവരുടെ രണ്ടുപേരുടെയും മുഖങ്ങൾ ഫോക്കസ് ചെയ്തു കൊണ്ട് ചെറിയ ജനൽ വഴി ക്യാമറ പുറകിലേക്ക് പോകുമ്പോൾ (ബാക്ക്ഗ്രൗണ്ടിൽ 🎶തുള്ളി മഞ്ഞിനുള്ളിൽ പൊള്ളിയുറഞ്ഞു തങ്ക ലീപിയുള്ളൊരി സൂര്യ ജാതകം 🎶എന്ന പാട്ടും ഉണ്ട് ) ![](https://cdn.boolokam.com/articles/2023/10/wfwfff-1.jpg)പിന്നീട് താൻ ചെയ്ത തെറ്റു മനസിലാക്കിയ രവി തരകൻ അയാൾ അന്ന് ചികിത്സാ നിഷേധിച്ച പുരുഷോത്തമന്റെ മകളെ സ്കൂളിൽ പോയി കാണുന്നു.അവിടെ അയാൾ ആ കുട്ടിയുടെ കാൽ തൊട്ട് മാപ്പപേക്ഷിക്കുന്നു. സിനിമയിലെ തന്നെ ഏറ്റവും മികച്ച രംഗം.പഴകും തോറും വീര്യം കൂടുന്ന ഒരു രംഗവും അതുപോലെ തന്നെ ഉള്ള ഒരു സിനിമയും ആണ് എനിക്ക് 'അയാളും ഞാനും തമ്മിൽ'.എത്ര കണ്ടാലും വീണ്ടും കാണാൻ പ്രേരിപ്പിക്കുന്ന ഒരു തരം മാജിക്.. "നിന്നെ പറ്റിയുള്ള എന്റെ പ്രതീക്ഷയാണ് ആ നുണ..ഞാൻ പറഞ്ഞിട്ടുള്ള ആദ്യത്തെ നുണ..അത് പാഴാക്കരുത് " "ആ 2വർഷങ്ങൾക്കിടയിൽ പല തവണ ഇവിടെ വന്നിങ്ങനെ ഇരിന്നിട്ടുണ്ട്.. പക്ഷെ ഇന്ന് ആദ്യമായി ഇവിടുത്തെ കാറ്റിന്റെ സുഖവും മഞ്ഞിന്റെ കുളിർമ്മയും എന്നെ അറിയുന്നു.. എന്നോട് സംസാരിക്കുന്നു.. എന്റെ കഥ തുടങ്ങുന്നതേ ഉള്ളു Once Again from Redemption Hospital This is the place where Dr. Ravi Tharakan was born".... An Unforgettable Movie Experience.