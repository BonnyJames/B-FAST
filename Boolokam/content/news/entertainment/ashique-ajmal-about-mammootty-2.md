---
author: Beaumaris
categories:
- Entertainment
comment_count: 0
date: 2022-10-22 12:22:45
draft: false
image: ''
like_count: 17587
share_count: 4048
tags:
- ACTOR
- Ashique Ajmal
- mammooty
title: ഒരേ ജനുസ്സിൽ പെട്ട കഥാപാത്രങ്ങളെ ആവർത്തന വിരസത വരാതെ വ്യത്യസ്തമായി അവതരിപ്പിക്കാൻ
  അദ്ദേഹത്തിന് എങ്ങനെ സാധിച്ചു എന്നത് തികച്ചും ആശ്ചര്യകരമാണ്
view_count: 354622
---

**Ashique Ajmal** ഞാൻ സംഗീതത്തിന്റെയും സിനിമയുടെയും അമച്വർ ആയ ഒരു ആസ്വാദകൻ മാത്രം. എന്റെ ചിന്തകളും നിരീക്ഷണങ്ങളും നിങ്ങളുടേതിന് വിരുദ്ധമാണെന്ന് കണ്ടെത്തിയാൽ, അസ്വസ്ഥരാകരുത്, ചുമ്മാ ഇത് വായിക്കാതിരുന്നാൽ മതി. ഈ കുറിപ്പ് മമ്മൂട്ടിയെകുറിച്ചാണ് "Acting is behaving എന്ന ഉദ്ധരണി നമ്മൾ പലപ്പോഴും കാണുകയും കേൾക്കുകയും ചെയ്യുന്നു. എന്നാൽ ഇത് പൂർണ്ണമായ ഉദ്ധരണിയല്ല, സാൻഫോർഡ് മെയ്‌സ്‌നറുടെ ഉദ്ധരണിയുടെ അവിഭാജ്യ ഭാഗം നമ്മൾ പലപ്പോഴും കാണാറും കേൾക്കാറുമില്ല, മെയ്‌സ്‌നർ പറഞ്ഞത് “Acting is behaving truthfully under imaginary circumstances.” "അഭിനയം എന്നത് സാങ്കൽപ്പിക സാഹചര്യങ്ങളിൽ സത്യസന്ധമായി പെരുമാറുക എന്നാണ്." മെയ്‌സ്‌നർ വിശദീകരിക്കുന്നു: “ഒരു സാങ്കൽപ്പിക കഥാപാത്രത്തിന്റെ ശരീരത്തിൽ സാങ്കൽപ്പിക ലോകത്ത് വസിച്ചു അയാളുടെ വികാരവിചാരങ്ങൾ പകർത്തുന്ന പ്രക്രിയ ആണ് അഭിനയം. ഇത് സംക്ഷിപ്തമാണ്, തീയേറ്റർ എന്നോ സിനിമയെന്നോ വോയിസ് ഓവർ എന്നോ വ്യതാസമില്ലാതെ എല്ലാത്തരം അഭിനയത്തിലും സാർവത്രികമായി പ്രയോഗിക്കാൻ കഴിയും. വിക്കിപീഡിയ അനുസരിച്ച്, ഒരു നടനോ നടിയോ ഒരു കഥാപാത്രമായി മാറി അയാളുടെ കഥ കാഴചക്കാരിലേക്ക് സംവദിക്കുന്ന പ്രക്രിയ ആണ് അഭിനയം.ചുരുക്കി പറഞ്ഞാൽ, മികച്ച അഭിനേതാക്കൾ അവരുടെ ബാഹ്യ രൂപത്തിൽനിന്നും ചേഷ്ടകളിൽ നിന്നും മാറി അഭിനയിക്കുന്ന കഥാപാത്രമായി പെരുമാറുന്നു അല്ലെങ്കിൽ മറ്റൊരു വ്യക്തിയായി മാറുന്നു; അത്തരം സന്ദർഭങ്ങളിൽ അയാൾക്ക് സ്വന്തം പെരുമാറ്റം, ആംഗ്യങ്ങൾ, ശരീരഭാഷ മുതലായവ ഉണ്ടാകരുത്. ഡാനിയൽ ഡേ ലൂയിസിനെ കുറിച്ചുള്ള വിശകലനം ആഴത്തിലുള്ള സൂക്ഷ്മപരിശോധന ആവശ്യപ്പെടും, അതിനാൽ നമുക്ക് കുറച്ച് കൂടി ലളിതമായ ഒരു വിശകലനം നടത്താം: റസ്സൽ ക്രോയുടെ തുടർച്ചയായ 3 വർഷങ്ങളിലെ പ്രകടനങ്ങൾ: ദി ഇൻസൈഡർ 1999: റസ്സൽ ക്രോ കുടുംബസ്ഥൻ ആയ ഒരു ശാസ്ത്രജ്ഞന്റെ വേഷമാണ് ഈ സിനിമയിൽ ചെയ്യുന്നത്; അയാളൊരു ആക്ഷൻ ഹീറോ അല്ല പക്ഷെ കോർപ്പറേറ്റ് ഭീമന്മാരുടെ അനീതിക്കെതിരെ പോരാടാൻ തീരുമാനിക്കുന്നു.ഗ്ലാഡിയേറ്റർ 2000: ഗ്ലാഡിയേറ്റർ, ആർമി കമാൻഡർ & ജനറൽ, ഭാര്യയെയും മകനെന്നയും കൊന്നോവരോട് പ്രതികാരം ചെയ്യാൻ വേണ്ടി മാത്രം ജീവിക്കുന്ന ഭർത്താവും പിതാവും ഒക്കെയായി റസ്സൽ ക്രോ നിറഞ്ഞാടി ഓസ്കാർ നേടിയ പ്രകടനം. എ ബ്യുട്ടിഫുൾ മൈൻഡ് 2001: സ്കീസോഫ്രീനിയ ബാധിച്ച നോബൽ സമ്മാന ജേതാവായ ജോൺ നാഷ് എന്ന ഗണിത ശാസ്ത്രജ്ഞന്റെ ജീവിതം അവതരിപ്പിക്കുന്നു റസ്സൽ ക്രോ ഈ സിനിമയിൽ. ദി ഇൻസൈഡർ, എ ബ്യൂട്ടിഫുൾ മൈൻഡ് എന്നീ ചിത്രങ്ങളിലെ അഭിനയത്തിന് മികച്ച നടനുള്ള ഓസ്കാർ നോമിനേഷനുകൾ റസ്സൽ ക്രോയ്ക്ക് ലഭിക്കുകയും ഗ്ലാഡിയേറ്ററിനു അവാർഡ് നേടുകയും ചെയ്തു. മുകളിൽ സൂചിപ്പിച്ച മൂന്ന് കഥാപാത്രങ്ങളുടെയും പ്രകടമായ വ്യത്യാസങ്ങൾ വിലയിരുത്തുന്നതിന് സൂക്ഷ്മപരിശോധന ആവശ്യമില്ല; ദി വേ ഹി ക്യാരീസ് ഹിംസെൽഫ്, സംസാരിക്കുന്ന രീതി, നടക്കുന്ന രീതി തുടങ്ങിയവ ഓരോ സിനിമയിലും വ്യത്യസ്തമാണ്. അക്കാദമി അവാർഡുകളുടെ ചരിത്രത്തിലൂടെ നമ്മൾ സഞ്ചരിച്ചാൽ, സ്വത്വം നഷ്ടപ്പെട്ട് കഥാപാത്രമായി മാറുന്നതിന്റെ പ്രാധാന്യം നമുക്ക് മനസ്സിലാക്കാം.ഇന്ത്യൻ സിനിമയുടെ ചരിത്രത്തിലേക്ക് ഒന്നു കണ്ണോടിച്ചാൽ, ദിലീപ് കുമാർ, അദ്ദേഹം എഴുതി നിർമ്മിച്ച ഗംഗാ ജമുന (1961) എന്ന സിനിമയ്ക്ക് വേണ്ടി, മാസങ്ങളോളം ഉത്തർപ്രദേശിന്റെ ഗ്രാമാന്തരങ്ങളിലൂടെ ചുറ്റി സഞ്ചരിച്ചു, കഥ നടക്കുന്ന സ്ഥലത്തെ ജനങ്ങളുടെ ജീവിതശൈലിയെക്കുറിച്ച് പഠിക്കാൻ, കഥാപാത്രമായി മാറാൻ പുരബിയ , അവധി ഭാഷകൾ പഠിക്കുന്നതിനൊപ്പം പ്രദേശവാസികളുടെ പെരുമാറ്റരീതികളും സ്വാംശീകരിക്കാൻ. താൻ അവതരിപ്പിക്കുന്ന ഓരോ കഥാപാത്രത്തിനും തനതായ സ്വത്വങ്ങളും സവിശേഷതകളും നൽകുന്നതിൽ അനിതരസാധാരണമായ വിജയം കൈവരിച്ച ഒരു അസാധ്യ നടൻ മലയാള സിനിമയിലുണ്ട്. ഒരുപക്ഷേ, അദ്ദേഹം നമ്മുടെ സ്വന്തം ആയത് കൊണ്ടാവാം ആ പരിശ്രമങ്ങളെയും നേട്ടങ്ങളെയും അവഗണിക്കാൻ നമ്മൾ തിരഞ്ഞെടുത്തത്, ഒരുപക്ഷേ, അദ്ദേഹത്തിന്റെ അഭിനയ ശൈലി നമ്മൾ കണ്ടുശീലിച്ച അഭിനയ ശീലങ്ങളിൽ ഉൾപ്പെടാത്തത് കൊണ്ടാവാം, അല്ലെങ്കിൽ എനിക്ക് മനസ്സിലാവാത്ത കാരണങ്ങളാൽ കൊണ്ടാവാം അദ്ദേഹം അവഗണിക്കപ്പെടുന്നത്. നമ്മുടെ മുൻവിധികളും പക്ഷപാതങ്ങളും മാറ്റിവെച്ച്, അദ്ദേഹത്തിന്റെ ഫിലിമോഗ്രാഫി നിരീക്ഷിച്ചാൽ, വളരെ സങ്കീർണ്ണമായ ചില കഥാപാത്രങ്ങളെ അവതരിപ്പിക്കുന്നതിൽ അദ്ദേഹം കൈവരിച്ച മികവ് നമ്മെ അത്ഭുതപ്പെടുത്തും.ഡോ . ബി.ആർ. അംബേദ്കറായി മമ്മൂട്ടിയുടെ അഭിനയവും ഡോ. ജോൺ നാഷായി റസൽ ക്രോയുടെ പ്രകടനവും തമ്മിലുള്ള ഒരു താരതമ്യ പഠനം മമ്മൂട്ടിയുടെ മിടുക്കിനെ വിലമതിക്കാൻ നിഷ്പക്ഷമതികളെ സഹായിക്കും . ഡോ. ജബ്ബാർ പട്ടേലിന്റെ വാക്കുകൾ ഞാൻ ഓർക്കുന്നു : "കാഴ്ച്ചയിൽ ബുദ്ധിമാനായി തോന്നാൻ നിങ്ങൾക്ക് ഒരു അഭിനേതാവിനെ പഠിപ്പിക്കാൻ പറ്റില്ല, അത് പോലെ തന്നെ ഡോ . ബി.ആർ. അംബേദ്കർ എന്ന വ്യക്തിയുടെ അന്തർലീനമായ എന്നാൽ മുഖത്തു പ്രകടമായ ‘PLEASANT ARROGANCE’ എങ്ങനെയാ ഒരു അഭിനേതാവിനെ പറഞ്ഞു പഠിപ്പിക്കുക" മമ്മൂട്ടി അബ്‌ദേദ്കർ ആയി സ്‌ക്രീനിൽ വരുമ്പോ ഒന്നിലധികം പിഎച്ച്‌ഡികൾ ഉള്ള പണ്ഡിതൻ ആണോ ഇതെന്ന് ഒരു നിമിഷം പോലും ഒരാളും സംശയിക്കില്ല.പട്ടേലർ, മാട , ബഷീർ, ചന്തു, പഴശ്ശി എന്നീ കഥാപാത്രങ്ങൾ അവതരിപ്പിക്കുന്നതിൽ അദ്ദേഹം നേടിയ പൂർണ്ണത അവിശ്വസനീയമാണ്. ഉദാഹരണത്തിന്, ഡോ. അംബേദ്കറുടെ ശരീരഭാഷയെയും താളത്തെയും മാട , പഴശ്ശി , ചന്തു, പട്ടേലാർ , ബഷീർ എന്നിവരുമായി താരതമ്യം ചെയ്താൽ, ഈ കുറ്റമറ്റ പരിവർത്തനങ്ങൾക്കെല്ലാം പിന്നിൽ ഒരേ മനുഷ്യനാണെന്ന വസ്തുത നമുക്ക് അവിശ്വസനീയമായി തോന്നും. ഒരേ ജനുസ്സിൽ പെട്ട കഥാപാത്രങ്ങളെ ആവർത്തന വിരസത വരാതെ വ്യത്യസ്തമായി അവതരിപ്പിക്കാൻ അദ്ദേഹത്തിന് എങ്ങനെ സാധിച്ചു എന്നത് തികച്ചും ആശ്ചര്യകരമാണ്: മൂന്നറിയിപ്പ് : ഹിസാത്മകത ഉള്ളിൽ ഒളിപ്പിച്ച ചിന്തകനും എഴുത്തുകാരനും. കയ്യൊപ്പ് : ഏകാന്തതയിൽ ജീവിക്കുന്ന എഴുത്തുകാരൻ. പാഥേയം : മകളുടെ സ്നേഹം നഷ്ടപ്പെട്ട എഴുത്തുകാരൻ. തനിയാവർത്തനം : ഭ്രാന്ത് അടിച്ചേൽപ്പിക്കപ്പെട്ട ഒരു മനുഷ്യന്റെ മാനസിക സംഘർഷങ്ങൾ. ഭൂതക്കണ്ണാടി : കണ്ണുകളിൽ എപ്പോഴും അനിശ്ചിതത്വവും ഭയവുംപ്രതിഫലിക്കുന്ന വിദ്യാധരന്റെ മനസികവിഭ്രാന്തികൾ. അമരം , ഡാനി, കുട്ടിസ്രാങ്ക് തുടങ്ങിയ സിനിമകളിലെ പ്രകടനങ്ങൾ മേലേടത്ത് രാഘവൻ നായരുടെ ജീവിതം സ്‌ക്രീനിൽ ജീവിച്ച ആ മനുഷ്യൻ തന്നെ ജി.കൃഷ്ണമൂർത്തി , നരസിംഹ മന്നാടിയാർ , ബെല്ലാരി രാജ, ബിലാൽ, പ്രാഞ്ചിയേട്ടൻ തുടങ്ങിയ കഥാപാത്രങ്ങളെ അവതരിപ്പിച്ച് നമ്മെ അമ്പരപ്പിച്ചു. പട്ടേലർ , മുരിക്കുംകുന്നത്ത് അഹമ്മദ് ഹാജി എന്നീ കഥാപാത്രങ്ങൾക്ക് നൽകിയ സൂക്ഷ്മവും വ്യതിരിക്തവുമായ ഐഡന്റിറ്റി, ഒരു ഡീറ്റൈൽഡ് സ്റ്റഡി കൂടാതെ തന്നെ ഡയലോഗ് ഡെലിവറിയും ഭാഷയുടെ വ്യത്യസ്തയും നമുക്ക് മനസ്സിലാവും. രണ്ടുപേരുടെയും ക്രൂരതയും കാരുണ്യമില്ലായ്മയും വളരെ വ്യത്യസ്തമായി അദ്ദേഹം സ്‌ക്രീനിൽ പകർന്നാടി. ഓരോ പോലീസ് വേഷത്തിലും കൊണ്ടുവന്ന വ്യക്തിത്വം അദ്ദേഹത്തിന്റെ മിടുക്കിന്റെ മറ്റൊരു ഉദാഹരണമാണ്. സേതുരാമയ്യർ 'ഡോക്ടർ' എന്ന വാക്ക് ഉച്ചരിക്കുന്നത് ശ്രദ്ധിച്ചിട്ടുണ്ടോ? അയ്യർ തമിഴ് പശ്ചാത്തലത്തിൽ നിന്നുള്ളയാളായതുകൊണ്ടാണ് അദ്ദേഹം ഡാക്ടർ എന്നാണ്പറയുന്നത്. ഫയർ ബ്രാൻഡ് കളക്ടറായ ജോസഫ് അലക്‌സിനെ അവതരിപ്പിച്ച അതേ മനുഷ്യൻ തന്നെയാണ് മന്ദബുദ്ധിയായ പ്യൂട്ടറുമീസിനെയും കാടനായ വാറുണ്ണിയെയും അവതരിപ്പിച്ചെതെന്ന യാഥാർത്ഥ്യം മമ്മൂട്ടിയെ അറിയാത്ത ഒരു അപരിചിതന് അംഗീകരിക്കാൻ പ്രയാസമായിരിക്കും. അന്തർദേശീയ ക്‌ളാസ്സിക് സിനിമകളെ കുറിച്ചും അഭിനയസങ്കേതങ്ങളെ കുറിച്ചും വളരെ ആഴത്തിൽ മനസ്സിലാക്കിയിട്ടുള്ള, തന്റെ അഭിനയ ചാതുരിയെ ആ നിലവാരത്തിലേക്കുയർത്താൻ വളരെ ബോധപൂർവമായ ശ്രമങ്ങൾ നടത്തുകയും ചെയ്യുന്ന ഒരു അഭിനേതാവാണ് മമ്മൂട്ടി. അതേകുറിച്ചൊന്നും അദ്ദേഹം അധികം സംസാരിച്ചു കേട്ടിട്ടില്ല, അല്ലെങ്കിൽ ആരും അത്തരം കാര്യങ്ങൾ അദ്ദേഹത്തിനോട് ചോദിച്ചിട്ടില്ല. കഥാപാത്രങ്ങളുടെ മാനറിസങ്ങളിലും ശരീരഭാഷയിലും വൈവിധ്യം കൊണ്ട് വരാനുള്ള അദ്ദേഹത്തിന്റെ പരിശ്രമങ്ങൾ തൊണ്ണൂറുകളിലെ സിനിമകളിൽ തന്നെ വ്യക്തമായി കാണാം. ഈയിടെ ഒരു അഭിമുഖത്തിൽ കമൽഹാസൻ അമ്മയെകുറിച്ചു പറയുമ്പോ പറയുന്നുണ്ട്. അമ്മ എന്ത് സംഭവിച്ചാലും കുലുങ്ങാത്ത പ്രകൃതമാണ്, നായകനിലെ എന്റെ കഥാപാത്രം വലിയ ഒരു പൊട്ടിത്തെറി സംഭവിച്ചാലും കൂടെയുള്ളവരൊക്കെ ഞെട്ടിത്തെറിച്ചു തിരിഞ്ഞു നോക്കുമ്പോ പ്രത്യക്ഷമായ ഒരു ഞെട്ടൽ ഇല്ലാതെയാണ് വേലു നായകർ പ്രതികരിക്കുന്നത്. അതുമായി ചേർത്ത് വായിക്കാവുന്നതാണ് ഫഹദിന്റെ നിരീക്ഷണം ബിലാൽ നാലാമത്തെ സഹോദരന്റെ മരണ സമയത് പ്രതികരിക്കുന്ന രീതി, പിന്നെ മുന്നറിയിപ്പിലെ കൈകൾ വീശാതെ നടക്കുന്ന രാഘവൻ... അങ്ങനെ എത്രയെത്ര. റെസ്‌പെക്ട് കമാൻഡ് ചെയ്യുന്ന ഒരു പഴ്സണ ആണ് മമ്മൂട്ടിയുടേത്, അത് പക്ഷെ പട്ടേലർക്കു വേണ്ടിയും പഴശ്ശിരാജയ്ക്കു വേണ്ടിയും അംബേദ്കറിന് വേണ്ടിയും ദേവക്കു വേണ്ടിയും മൈക്കിൾ അപ്പന് വേണ്ടിയും വൈ.എസ്. രാജശേഖര റെഡ്‌ഡിക്കു വേണ്ടിയും ഒരു പാട് വ്യത്യസ്‌തകളോടെ അദ്ദേഹം കഥാപാത്രത്തിലേക്ക് സന്നിവേശിപ്പിക്കുന്നു. ഇതേ മനുഷ്യൻ തന്നെയാണ് പുട്ടുറുമീസിന്റെ തിരിച്ചറിവില്ലായ്മയും, അമുദവന്റെയും അച്ചുവിന്റെയും നിസ്സഹായതയും വാറുണ്ണിയുടെ അപരിഷ്‌കൃതത്തവും തമിഴനായ മുരുകന്റെ നിലനിൽപ്പിനു വേണ്ടിയുള്ള ജീവിതസമരങ്ങളും എല്ലാം നമുക്ക് തീർത്തും വ്യത്യസ്‍തമായി പൂർണതയിൽ നമ്മുടെ മുന്നിൽ ആദി തീർക്കുന്നത്. ശ്രീനിവാസൻ ചുമ്മാ എഴുതിയതല്ല ആ ഡയലോഗ്, അർത്ഥവത്തായ ചില മൂളലുകൾ കൊണ്ട് പോലും നമ്മെ ഭ്രമിപ്പിക്കുന്ന നടൻ ഒരു മന്ത്രികനാണയാൾ... കഥാപാത്രമായി നടന്നു, ചിരിച്ചു കരഞ്ഞു ജീവിച്ചു നമ്മെ അത്ഭുതപ്പെടുത്തുന്ന മാന്ത്രികൻ. മമ്മൂട്ടി ചെയ്ത പല കഥാപാത്രങ്ങളും ഒരു ഫോട്ടോ കൊണ്ടോ അല്ലെങ്കിൽ കഥാപാത്രത്തിന്റെ പേര് കൊണ്ടോ നമുക്ക് തിരിച്ചറിയാം കഥാപാത്രമായി മാറുന്നതിലെ പൂർണത കൊണ്ടാണ് അത്.അദേഹത്തിന്റെ ഫിലിമോഗ്രഫി വിപുലവും വ്യത്യസ്‍തവും ആയതിനാൽ ഞാനിവിടെ ഉൾപ്പെടുത്താത്ത ഒരുപാട് മഹത്തായ പ്രകടങ്ങൾ ഉണ്ട് എന്റെയും നിങ്ങളുടെയും പ്രിയപ്പെട്ടവ പക്ഷെ ഈ കുറിപ്പ് ഇനിയും നീട്ടിയാൽ നിങ്ങൾ എന്നെ ‘കുരുപ്പേ’ എന്ന് വിളിക്കുമെന്ന ഭയത്താൽ നിര്ത്തുന്നു.