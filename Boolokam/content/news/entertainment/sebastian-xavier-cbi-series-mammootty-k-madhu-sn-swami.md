---
author: Beaumaris
categories:
- Entertainment
comment_count: 0
date: 2022-04-23 04:47:22
draft: false
image: https://cdn.boolokam.com/articles/2022/04/grgrggr-1.jpg
like_count: 160132
share_count: 41088
tags:
- Featured
- K MADHU
- mammootty
- oru cbi diary kurippu
- S N SWAMI
title: സിബിഐ പരമ്പരയിൽ നായകനു പുറമേ ആവർത്തിക്കപ്പെട്ട മറ്റ് കഥാപാത്രങ്ങൾ
view_count: 2236226
---

**മലയാള സിനിമാ ചരിത്രത്തിലെത്തന്നെ ഏറ്റവും നീണ്ട സീരീസ് എന്നു വിശേഷിപ്പിക്കാവുന്ന 'സേതുരാമയ്യചരിത'ത്തിന്റെ അഞ്ചാംഖണ്ഡം റിലീസിനൊരുങ്ങുമ്പോൾ ഈ CBI പരമ്പരയിൽ ഇതുവരെയിറങ്ങിയ ചിത്രങ്ങളിൽ നായകനു പുറമേ ആവർത്തിക്കപ്പെട്ട മറ്റ് കഥാപാത്രങ്ങളെക്കുറിച്ചൊരു വിശകലനത്തിന് മുതിരുകയാണ്.. കൂടാതെ, പല ഭാഗങ്ങളിൽ വ്യത്യസ്ത കഥാപാത്രങ്ങളായി അഭിനയിച്ചവരെക്കുറിച്ചുമൊന്ന് പരാമർശിച്ചു പോവാമെന്ന് കരുതുന്നു..** **എഴുതിയത് : Sebastian Xavier** കഥാനായകനായ സിബിഐ ഓഫീസർ സേതുരാമയ്യരുടെ ആദ്യവരവിൽ, കുമാരപുരത്തെ ഓമന കൊലക്കേസിന്റെ അന്വേഷണസംഘത്തിൽ ഒപ്പമുണ്ടായിരുന്ന സബ് ഇൻസ്പെക്ടർ വിക്രം പിന്നീടിറങ്ങിയ മൂന്ന് ഭാഗങ്ങളിലും കേസന്വേഷണത്തിൽ ഉടനീളമോ അല്ലെങ്കിൽ ഭാഗികമായിട്ടോ അയ്യർക്കൊപ്പം ചേരുന്നുണ്ട്.. ഇറങ്ങാനിരിക്കുന്ന അഞ്ചാം ഭാഗത്തിലും വിക്രമിന്റെ സാന്നിധ്യമുണ്ട്.. എന്നാൽ കുമാരപുരം കേസിൽ അയ്യരെ അസിസ്റ്റ് ചെയ്ത മറ്റൊരു ഓഫീസറായ സർക്കിൾ ഇൻസ്പെക്ടർ ഹാരിയെ പിന്നീട് നമ്മൾ കണ്ടേയില്ല.. എന്നിരുന്നാലും പുള്ളി മദ്രാസ് ഓഫീസിലേക്ക് സ്ഥലം മാറിപ്പോയതാണെന്നൊരു പരാമർശം രണ്ടാംഭാഗമായ ജാഗ്രതയിൽ വരുന്നുണ്ട്.. മാത്രമല്ല ആ കേസിൽ, കൊല്ലപ്പെട്ട നടിയുടെ മദ്രാസിലെ വിവരങ്ങൾ ശേഖരിക്കുന്നതിൽ ഹാരിയുടെ സഹായവും അന്വേഷണസംഘം പ്രയോജനപ്പെടുത്തുന്നുണ്ടെന്നതിന്റെ സൂചനകളുമുണ്ട്.. സീരീസിൽ ഇതുവരെയിറങ്ങിയ എല്ലാ ചിത്രങ്ങളിലും ഇനി ഇറങ്ങാൻ പോവുന്നതിലും സാന്നിധ്യമാവുന്ന മറ്റൊരു കഥാപാത്രം മുകേഷ് അവതരിപ്പിച്ച ചാക്കോയാണ്. ഒന്നാം ഭാഗത്തിലെ കോൺസ്റ്റബിൾ ചാക്കോ രണ്ടാംഭാഗം മുതൽ CBI ൽ ഡെപ്യൂട്ടേഷനിലാണ്.. അയ്യരുടെ വിശ്വസ്തനായ സബോർഡിനേറ്റ്.. സേതുരാമയ്യർ എന്ന കഥാപാത്രത്തിനായി ശ്യാം സർ കംപോസ് ചെയ്തിരിക്കുന്ന തീം മ്യൂസികിന്റെ മികവിനെയും പോപ്പുലാരിറ്റിയെയും കുറിച്ച് പ്രത്യേകിച്ച് പറയേണ്ട ആവശ്യമില്ലല്ലോ.. ആ പശ്ചാത്തലസംഗീത ശകലത്തോട് കിടപിടിക്കാൻ പോന്ന മികവുള്ള മറ്റൊരു തീം മ്യൂസിക് CBI പരമ്പരയിലെ മറ്റൊരു കഥാപാത്രത്തിന് നൽകിയിട്ടുണ്ടെങ്കിൽ അത് വേറാർക്കുമല്ല, സിബിഐ ഡയറിക്കുറിപ്പിലും, ജാഗ്രതയിലും നമ്മൾ കണ്ട സാക്ഷാൽ DySP ദേവദാസിനാണ്.. സേതുരാമയ്യരായി മമ്മൂട്ടിയല്ലാതെ മറ്റൊരാളെ സങ്കല്പിക്കാൻ കഴിയാത്തതുപോലെ തന്നെ സുകുമാരൻ്റെ ദേവദാസിനും പകരക്കാരനില്ല.. മൂന്നാമങ്കത്തിൽ മകൻ സത്യദാസായെത്തിയ സായ്കുമാറിന് ദേവദാസിൻ്റെ മാനറിസങ്ങൾ അനുകരിക്കേണ്ടിവന്നു എന്നത് ഇതിന് അടിവരയിടുന്നു.. CBI 5 ലും ഇതേ മാനറിസങ്ങളോടെ സത്യദാസിനെ കാണാൻ കാത്തിരിക്കുന്നു.. ആത്മസുഹൃത്തുക്കളായ ഔസേപ്പച്ചനും നാരായണനും ആദ്യ രണ്ട് ഭാഗങ്ങളിൽ ഒറ്റക്കെട്ടായി രംഗത്തുണ്ടായിരുന്നു.. അൽപ്പം കുബുദ്ധിയും തരികിടയുമൊക്കെ കയ്യിലുണ്ടെങ്കിലും ഒരു കൊലപാതകം ചെയ്യാനുള്ള ധൈര്യമൊന്നും കൈവശമില്ലാത്ത ഈ രണ്ടുപേരും പക്ഷേ ആ രണ്ട് കൊലപാതക കേസുകളിലും സിബിഐ യുടെ നോട്ടപ്പുള്ളികളായി മാനസികവ്യഥ അനുഭവിച്ചവരാണ്.. നനഞ്ഞിടം കുഴിക്കുന്ന ദേവദാസിന്റെ വക പിഴിയലും പിടുങ്ങലും വേറെ.. ഉറ്റസുഹൃത്ത് നാരായണന്റെ മരണശേഷം അയാളുടെ ഫോട്ടോ തന്റെ വീട്ടിൽ വളരെ കെങ്കേമമായി അലങ്കരിച്ച് വച്ച് സൗഹൃദത്തിന്റെ ഓർമ്മകൾ അയവിറക്കിക്കൊണ്ട് "എന്റെ ഭാര്യയെപ്പോലും ഞാനിതുപോലെ സ്നേഹിച്ചിട്ടില്ല" എന്ന് ഗദ്ഗദപ്പെടുന്ന ഔസേപ്പച്ചനെ നമ്മൾ മൂന്നാംഭാഗത്തിൽ കണ്ടു.. ഒന്നും മൂന്നും ഭാഗങ്ങളിൽ പ്രത്യക്ഷപ്പെട്ട കഥാപാത്രങ്ങളാണ് ശ്രീനാഥ് അവതരിപ്പിച്ച സണ്ണിക്കുട്ടിയും അടൂർ ഭവാനി ചെയ്ത മേരിച്ചേടത്തിയും.. ആദ്യഭാഗത്തിൽ ഓമനയുടെ ഭർത്താവായ സണ്ണിക്കുട്ടി ഒരു മുഴുനീള കഥാപാത്രമായിരുന്നെങ്കിൽ, മൂന്നാംഭാഗത്ത് മുഴുക്കുടിയനായി വളരെ ചുരുങ്ങിയ സമയം മാത്രം സ്ക്രീനിലെത്തുന്ന വേഷമാണ് സണ്ണിയുടേത്.. 'ഡയറിക്കുറിപ്പി'ൽ ഔസേപ്പച്ചന്റെ നിർദ്ദേശാനുസരണം സി ബി ഐ യുടെ മുന്നിൽ ചെവികേൾക്കാൻ വയ്യാത്തപോലെ അഭിനയിക്കാൻ നോക്കി തോറ്റുപോയ മേരിച്ചേടത്തി പക്ഷേ മൂന്നാംഭാഗത്ത് സിബിഐ യുടെ മുന്നിൽ വീണ്ടുമെത്തിയപ്പോൾ, പഴയ ചീട്ടിറക്കാൻ നോക്കിയ സേതുരാമയ്യരുടെ നമ്പരാണ് ചീറ്റിപ്പോയത്.. (അടൂർ ഭവാനിയമ്മയുടെ അവസാന ചിത്രവും ഇതായിരുന്നു.. ) ![](https://cdn.boolokam.com/articles/2022/04/grgrggr-1.jpg)സബോർഡിനേറ്റ്സിന് പൂർണ്ണ പിന്തുണ നൽകുന്ന സിബിഐ ചീഫായി ആദ്യരണ്ട് ഭാഗങ്ങളിലും നടൻ ജഗന്നാഥവർമ്മ ഉണ്ടായിരുന്നു.. രണ്ടാംഭാഗത്തിൽ , അശ്വതി കൊലക്കേസിന്റെ അന്വേഷണത്തിന്റെ വിജയകരമായ പരിസമാപ്തിയും ഇദ്ദേഹത്തിന്റെ കഥാപാത്രത്തിന്റെ ഔദ്യോഗികജീവിതത്തിൽ നിന്നുള്ള വിരമിക്കലും ഏതാണ്ട് ഒരേ സമയത്താണ്.. "ലോകത്ത് എല്ലാ മനുഷ്യരിലും നന്മയുടെ അംശമുണ്ട്".. ജാഗ്രത'യിൽ സേതുരാമയ്യർ ഇപ്രകാരം പറയുന്നത് സി.ഐ അലക്സിനെ പരാമർശിച്ചുകൊണ്ടാണ്.. ആദ്യ രണ്ട് ഭാഗങ്ങളിലായി കെ പി എ സി സണ്ണി അവതരിപ്പിച്ച ഈ കഥാപാത്രം ഒന്നാംഭാഗത്ത് ഒരു കറപ്റ്റഡ് ഓഫീസറായിരുന്നെങ്കിൽ രണ്ടാംഭാഗത്തിൽ നമ്മളിയാളെ കാണുന്നത് തന്റെ മകന്റെ മരണം താൻ മുൻകാലങ്ങളിൽ ചെയ്ത തെറ്റുകൾക്കുള്ള ശിക്ഷയാണെന്ന് കരുതി പശ്ചാത്തപിച്ച് കഴിയുന്ന ഒരാളായിട്ടാണ്.. 'വി ആർ ഫ്രം സിബിഐ' എന്ന് പറഞ്ഞതിന് 'ഓ, സെൻട്രൽ ബാങ്ക് ഓഫ് ഇന്ത്യ' എന്ന മറുപടി നൽകിയ കൃഷ്ണനെ ഓർക്കുന്നില്ലേ.. ഒന്നാംഭാഗത്തിൽ മേമന ഇല്ലത്തെ വിഷ്ണുനമ്പൂരിയായി വേഷം കെട്ടിയെത്തിയ വിക്രത്തിന്റെ അഭിനയത്തിൽ വീണുപോയ ചീഫ് അക്കൗണ്ടന്റ് കൃഷ്ണനെ രണ്ടാംഭാഗത്ത് നമ്മൾ കാണുന്നത് ഔസേപ്പച്ചൻ നിർമ്മിക്കുന്ന പടത്തിന്റെ പ്രൊഡക്ഷൻ കൺട്രോളർ കൃഷ്ണനായിട്ടാണ്.. സീനിയർ നടനായ പഞ്ചാബി അവതരിപ്പിച്ച ഈ വേഷം രസകരമായിരുന്നു.. മേൽപ്പറഞ്ഞപോലെ ഒന്നും രണ്ടും ഭാഗങ്ങളിൽ വന്ന മറ്റൊരു കഥാപാത്രമായിരുന്നു സി ഐ പോൾ അവതരിപ്പിച്ച മന്ത്രി ഭാർഗ്ഗവൻ.. ആദ്യഭാഗത്ത് ഒറ്റ സീനീൽ മാത്രമായിരുന്നെങ്കിൽ രണ്ടാംഭാഗത്ത് പ്രൈം സസ്പെക്ട്സിലൊരാളായി കുറേക്കൂടി പ്രാധാന്യമുള്ള വേഷത്തിലാണ്.. ![](https://cdn.boolokam.com/articles/2022/04/rgrg.jpg)ആദ്യരണ്ട് ഭാഗങ്ങളിലും ജഡം പോസ്റ്റുമോർട്ടം ചെയ്യുന്ന ഡോക്ടറുടെ റോളിൽ കൊല്ലം തുളസിയുമുണ്ട്. ജാഗ്രത'യിൽ കേസന്വേഷണത്തിൽ നിർണ്ണായക വഴിത്തിരിവാകുന്നൊരു രംഗമാണ്, നടൻ വിശ്വത്തിന്റെ ഹോട്ടലിനു മുന്നിൽ സമരം ചെയ്യുന്ന തൊഴിലാളികളുമായി ചാക്കോ തന്ത്രപൂർവ്വം സംസാരിച്ച് വിവരങ്ങൾ ശേഖരിക്കുന്നത്.. ആ രംഗത്ത് നാക്കിന് ബെല്ലും ബ്രേക്കുമില്ലാതെ ചാക്കോയോട് സംസാരിക്കുന്ന ഹോട്ടൽ തൊഴിലാളിയായ ശശിയായി വേഷമിട്ടത് നടൻ ആദിനാട് ശശിയാണ്.. ഇതേ നടനെ നമ്മൾ മൂന്നാം ഭാഗമായ 'സേതുരാമയ്യർ സിബിഐ' ൽ കാണുന്നത് ഓട്ടോ ഫൈനാൻസ് കമ്പനിയിലെ സെക്യൂരിറ്റിയായിട്ടാണ്.. കഥാപാത്രത്തിന്റെ പേരും ആദിനാട് ശശി എന്ന് തന്നെ.. ഇവിടെ വാതോരാതെ സംസാരിക്കുന്ന ഈ കഥാപാത്രത്തിൽ നിന്ന് കമ്പനി മുതലാളി അഖിലേഷിനെക്കുറിച്ചുള്ള വിവരങ്ങൾ ശേഖരിക്കുന്നത് ചാക്കോയല്ല വിക്രമാണ് എന്ന വ്യത്യാസം മാത്രം.. ജാഗ്രതയിലെ ശശിയും നേരറിയാനി'ലെ ആദിനാട് ശശിയും ഒരേ കഥാപാത്രമാണോ?.. ആ.. ആർക്കറിയാം.. രണ്ട് ഭാഗങ്ങളിൽ രണ്ട് വ്യത്യസ്ത കഥാപാത്രങ്ങളെ അവതരിപ്പിച്ചൊരു നടനാണ് കൊച്ചനിയൻ.. രണ്ടാംഭാഗത്തിൽ DySP ദേവദാസിനോട് കൂറുള്ള എസ്.ഐ തോമസ് എന്ന കഥാപാത്രത്തെ അവതരിപ്പിച്ച ഇദ്ദേഹം മൂന്നാംഭാഗമായ 'സേതുരാമയ്യർ CBI' ൽ മോസിയുടെ അപ്പനായ സൈമൺ എന്ന കഥാപാത്രമായാണെത്തിയത്.. ജാഗ്രത' എന്ന ചിത്രത്തിൽ ഒരു അവാർഡ് വിതരണച്ചടങ്ങിലെ ഓഡിയൻസിന്റെ കൂട്ടത്തിലൊരാളായി നടൻ മോഹൻ ജോസിനെയും നമുക്ക് കാണാനാവും.. ഇദ്ദേഹം തന്നെയാണ് നാലാം ഭാഗമായ നേരറിയാൻ CBI ൽ വേലു എന്ന സുപ്രധാന കഥാപാത്രമായെത്തിയത്..