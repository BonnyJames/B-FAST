---
author: Beaumaris
categories:
- Entertainment
comment_count: 0
date: 2023-09-02 07:34:14
draft: false
image: https://cdn.boolokam.com/articles/2023/09/103166545.webp
like_count: 64517
share_count: 10759
tags:
- basil joseph
- nahas hidayath
- RDX MOVIE
title: ജ്യൂസ് ഷാപ്പിൽ ജോലി ചെയ്തിരുന്ന പയ്യൻ ഓണം വിന്നർ അടിച്ചപ്പോൾ
view_count: 1626773
---

**Ambarish Madambathu** ആറു വർഷം മുമ്പ് ജീവിക്കാൻ വേണ്ടി കൊച്ചിയിലെ ഒരു ജ്യൂസ് ഷോപ്പിൽ ജോലി ചെയ്ത് കൊണ്ടിരുന്ന യുവാവ് സിനിമാ സംവിധായകൻ ബേസിൽ ജോസഫിന്റെ അടുത്ത് പോയി പറയുന്നു : "ഒരു സിനിമ സംവിധായകനാവാനാണ് എന്റെ ആഗ്രഹം. പക്ഷെ കത്തുന്ന ആ ആഗ്രഹമല്ലാതെ സപ്പോർട്ട് ചെയ്യാൻ ആരുമില്ല. സാമ്പത്തികമില്ല. ജ്യൂസ് ഷോപ്പിൽ ജോലി ചെയ്താണ് ജീവിതം തന്നെ മുന്നോട്ട് പോകുന്നത്...." ആ യുവാവിന്റെ കണ്ണിലെ ദൃഢനിശ്ചയം തിരിച്ചറിയാൻ പറ്റിയതു കൊണ്ടാവാം ബേസിൽ ജോസഫ് അയാളോട് എങ്ങനെയെങ്കിലും ഒരു ഷോർട്ട് ഫിലിം ചെയ്യാൻ പറയുന്നു. ജ്യൂസ് ഷോപ്പിൽ ജോലി ചെയ്തുണ്ടാക്കിയ കുറച്ചു പണവും കൂട്ടുകാരോട് കടം വാങ്ങിയും അയാൾ ഒരു ഷോർട്ട് ഫിലിം നിർമ്മിക്കുകയും അത് ബേസിൽ ജോസഫിനെ കാണിക്കുകയും ചെയ്യുന്നു. ഷോർട്ട് ഫിലിം കൂടി കണ്ടതോടെ ആ ചെറുപ്പക്കാരന്റേത് വെറും ആഗ്രഹം മാത്രമല്ലെന്നും തന്റെ കഴിവിലുള്ള ആത്മവിശ്വാസമാണ് പ്രകടിപ്പിക്കുന്നതെന്നും മനസ്സിലാക്കിയ ബേസിൽ അയാളെ തന്റെ "ഗോദ" എന്ന സിനിമയുടെ അസിസ്റ്റന്റ് ഡയറക്‌ടർ ആക്കുന്നു. പിന്നീട് ആ മനുഷ്യൻ ശ്രദ്ധിക്കപ്പെടുന്ന ഷോർട്ട് ഫിലിമുകളും മ്യൂസിക് വീഡിയോകളും ചെയ്യുന്നു. തന്റെ ആഗ്രഹം പോലെ പിന്നീട് ഒരു സിനിമ സംവിധാനം ചെയ്യാൻ അവസരം കിട്ടിയെങ്കിലും കോവിഡ് പ്രതിസന്ധിയിൽ അത് മുങ്ങിപ്പോകുന്നു. വീണ്ടും പ്രതിസന്ധികൾ. തളരാനോ തകരാനോ ആ യുവാവ് തയ്യാറായിരുന്നില്ല. വീണ്ടും മറ്റൊരു പ്രൊഡ്യൂസറെ കാണുകയും തന്റെ പ്രോജക്ട് അവതരിപ്പിച്ചു അംഗീകാരം നേടുകയും ചെയ്തു . എന്നാൽ ആ സിനിമയും വിവാദങ്ങൾ കൊണ്ട് തലക്കെട്ടുകളിൽ നിറഞ്ഞു. നിർമ്മാതാവും അഭിനേതാവും പ്രശ്നങ്ങളെന്ന രീതിയിൽ പ്രചരണങ്ങൾ ഉണ്ടായി. ![](https://cdn.boolokam.com/articles/2023/09/103166545.webp)എന്നാൽ എല്ലാ പ്രതിസന്ധികളേയും അതിജീവിച്ചു ആ യുവാവ് സിനിമ പൂർത്തിയാക്കുന്നു. ഒടുവിൽ വമ്പൻ താരങ്ങളും പ്രമോഷനുമായി വരുന്ന ഓണ ചിത്രങ്ങളുടെ കൂടെ ആ സിനിമ റിലീസ് ചെയ്‌താൽ എന്താവും അതിന്റെ വിധി എന്ന് കൂട്ടത്തിൽ ഉള്ളവർ പോലും ചോദിച്ചിട്ടുണ്ടാകും. പക്ഷെ പിറന്നത് മറ്റൊരു ചരിത്രം....ആ മനുഷ്യൻ നടന്ന് നീങ്ങിയ കനൽ വഴികൾക്ക് ശേഷം കുളിർ മഴ പെയ്തിരിക്കുന്നു...അദ്ദേഹത്തിന്റെ പേര് നഹാസ് ഹിദായത്ത് എന്നാണ്. ചിത്രം "ആർ ഡി എക്സ്".... ഓണ ചിത്രങ്ങളിൽ മറ്റെല്ലാ ചിത്രങ്ങളെയും പിന്തള്ളി "ആർ ഡി എക്സ്" എന്ന സിനിമ അതിന്റെ കുതിപ്പ് തുടരുന്നു...കമ്മേഴ്സ്യൻ മലയാള സിനിമക്ക് പുതിയ മാനം നൽകി ഒരു സംവിധായകൻ കൂടി പിറവിയെടുത്തിരിക്കുന്നു.