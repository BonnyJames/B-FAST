---
title: "തന്റെ മാന്ത്രിക സംഗീതത്തിന് നാൾക്ക് നാൾ മാറ്റ് കൂട്ടുന്ന ഓസ്ക്കാർ ജേതാവിന് പിറന്നാൾ ആശംസകൾ"
date: 2023-07-04T16:38:49
draft: false
categories: ["Entertainment"]
tags: ['Bineesh K Achuthan', 'Featured', 'M. M. Keeravani', 'maragatha mani', 'maragathamani']
author: "Beaumaris"
---

<strong>Bineesh K Achuthan </strong>

ബാഹു ബലി സീരീസിലൂടെ, സംവിധായകൻ എസ്.എസ്.രാജമൗലിക്കൊപ്പം തന്നെ ദേശവ്യാപകമായി ശ്രദ്ധിക്കപ്പെട്ട മറ്റൊരു പേരാണ് സംഗിത സംവിധായകൻ എം.എം. കീരവാണിയുടെ. ഒട്ടേറെ കളക്ഷൻ റെക്കോഡുകൾ കടപുഴക്കിയ ബാഹുബലി സീരീസിലെ ഇരു ചിത്രങ്ങളിലെയും എല്ലാ ഗാനങ്ങൾക്കും കീരവാണിയുടെ മാന്ത്രിക സ്പർശമുണ്ടായിരുന്നു. ബാഹുബലിക്കൊപ്പം അതിലെ ഗാനങ്ങളും ഇന്ത്യയൊട്ടാകെ ശ്രദ്ധ നേടി. രാജമൗലിയുടെ തന്നെ RRR - ലൂടെ കീരവാണി അന്തർദേശീയ തലത്തിൽ പ്രസിദ്ധനാവുകയും ഓസ്കാർ പുരസ്ക്കാര ജേതാവ് വരെയായി ഉയരുകയും ചെയ്തു.

തെലുങ്ക് സിനിമാ രംഗത്താണ് സജീവമെങ്കിലും " പാൻ ഇന്ത്യൻ സംഗീതഞ്ജൻ " എന്ന് വിളിക്കാവുന്ന രീതിയിൽ എല്ലാ പ്രധാന ഇന്ത്യൻ ഭാഷകളിലും സാനിധ്യമറിയിക്കുകയും വിജയം കൈവരിക്കുകയും ചെയ്തിട്ടുള്ളയാളാണ് അദ്ദേഹം. ബാഹുബലിക്കും പതീറ്റാണ്ടുകൾക്ക് മുമ്പേ തന്നെ അദ്ദേഹം ബഹുഭാഷാ സംഗീതജ്ഞനാണ്. പക്ഷേ ഓരോ ഭാഷയിലും ഓരോ പേരിൽ അറിയപ്പെട്ടത് കൊണ്ടാകാം അദ്ദേഹം ബാഹുബലി വരെ കാര്യമായ ദേശീയ ശ്രദ്ധ നേടാത്തത്. " എന്റെ അമ്മു നിന്റെ തുളസി അവരുടെ ചക്കി " എന്ന ബാലചന്ദ്ര മേനോൻ ശൈലിയിലാണ് ഓരോ ദേശത്തും കീരവാണിയുടെ പേരുകൾ. മാതൃഭാഷയായ തെലുങ്കിൽ അദ്ദേഹം എം.എം.കീരവാണിയാണെങ്കിൽ മലയാളത്തിലും തമിഴിലും അറിയപ്പെടുന്നത് മരഗത മണി എന്ന പേരിലാണ്. ബോളിവുഡിലാകട്ടെ എം.എം. ക്രീം എന്ന പേരിലും. രസകരമായ ഈ നാമ വൈവിധ്യങ്ങൾ എന്തിനാണദ്ദേഹം സ്വീകരിച്ചിരിക്കുന്നതെന്ന് യാതൊരു പിടിയും കിട്ടുന്നില്ല.

<a href="https://cdn.boolokam.com/articles/2023/07/qffffff-scaled.jpg"><img class="size-large wp-image-402073" src="https://cdn.boolokam.com/articles/2023/07/qffffff-1024x683.jpg" alt="" width="800" height="534" /></a>

പ്രശസ്ത തെലുങ്ക് സംഗീത സംവിധായകനായ ചക്രവർത്തിയുടെ അസിസ്റ്റന്റായിട്ടായിരുന്നു കീരവാണിയുടെ തുടക്കം.1990 - ൽ സ്വതന്ത്ര സംഗീത സംവിധായകനായെങ്കിലും രാംഗോപാൽ വർമ്മയുടെ വെങ്കിടേഷ് - ശ്രീദേവി ചിത്രമായ "ക്ഷണം ക്ഷണം "എന്ന ചിത്രത്തിലെ ഗാനങ്ങളിലൂടെയാണ് അദ്ദേഹം ശ്രദ്ധേയനാകുന്നത്. തുടർന്ന് 1992 - ൽ തെലുങ്ക് സിനിമാ ചരിത്രത്തിലെ ആദ്യത്തെ 10 കോടി ചിത്രമായ, കെ.രാഘവേന്ദ്ര റാവു - ചിരഞ്ജീവി കൂട്ടുകെട്ടിലെ ' ഖരാനാ മൊഗ്ഗാഡു " വിലെ ഗാനങ്ങൾ ചിത്രത്തേപ്പോലെ തന്നെ സൂപ്പർ ഹിറ്റായി മാറിയതോയാണ് കീരവാണിയുടെ പ്രശസ്തി കുതിച്ചുയരുന്നത്. " ഖരാനാ മൊഗ്ഗാഡു " പിന്നീട് 1994 - ൽ മലയാളത്തിൽ " ഏയ് ഹീറോ " ആയി മൊഴി മാറി എത്തിയപ്പോഴും പടത്തിനൊപ്പം പാട്ടുകളും ഇവിടെ സൂപ്പർ ഹിറ്റായി. തെലുങ്കിലെ " ബംഗാരു കോടി പേട്ട " ഇവിടെ " പുന്നാര പേട മാനേ " ആയി. ഏയ് ഹീറോയിലെ എല്ലാ ഗാനങ്ങളും ശ്രദ്ധ നേടുകയുണ്ടായി. ഒന്നര പതീറ്റാണ്ടുകൾക്കു ശേഷം 2009 - ൽ എസ്.എസ്.രാജമൗലിയുടെ ഇൻഡസ്ട്രി ഹിറ്റായ മഗധീരയിൽ ഈ ഗാനം റീമിക്സ് ചെയ്യുന്നതും കീരവാണി തന്നെ.

സംഗീത പ്രാധാന്യമുള്ള ' അഴകൻ ' എന്ന കെ.ബാലചന്ദർ - മമ്മൂട്ടി ടീമിന്റെ ചിത്രത്തിലൂടെയായിരുന്നു കീരവാണിയുടെ തമിഴ് അരങ്ങേറ്റം. 1991 - ൽ റിലീസായ അഴകനിലെ പാട്ടുകളെല്ലാം തന്നെ ഹിറ്റ് ചാർട്ടറിലിടം നേടിയെങ്കിലും എന്ത് കൊണ്ടോ അദ്ദേഹം തമിഴിൽ സജീവമായില്ല. ഇടക്കിടെ തന്റെ സാനിധ്യമറിയിച്ച് വന്നു പോകുമെന്ന് മാത്രം. ആക്ഷൻ കിംഗ് അർജുന്റെ ചില ചിത്രങ്ങളിൽ ആ സാനിധ്യം ഒതുങ്ങി നിന്നു.അഴകനിലെ ഗാനങ്ങളിലൂടെ മരഗത മണിയുടെ കഴിവുകളെ തിരിച്ചറിഞ്ഞത് കൊണ്ടാകാം മമ്മൂട്ടി, നീലഗിരി എന്ന ഐ.വി.ശശി ചിത്രത്തിലേക്ക് അദ്ദേഹത്തെ ശുപാർശ ചെയ്യുന്നത്. മലയാളത്തിലെ തന്റെ പ്രഥമ ചിത്രമായ നീലഗിരിയിലെ എല്ലാ ഗാനങ്ങളും ഹിറ്റ് ചാർട്ടറിലിടം നേടിക്കൊടുത്തു കൊണ്ടായിരുന്നു അദ്ദേഹം ഇവിടെ തന്റെ വരവറിയിച്ചത്.

https://youtu.be/XScnRC96KRc

തുടർന്ന് മമ്മൂട്ടിയുടെ തന്നെ വിജി തമ്പി ചിത്രമായ സൂര്യമാനസത്തിലെ ഗാനങ്ങളും ഹിറ്റായി. ഇതിനകം മാതൃഭാഷയായ തെലുങ്കിൽ തിരക്കേറിയതിനാൽ മരഗത മണിക്ക് ഇവിടെ തുടരാൻ കഴിഞ്ഞില്ല. വർഷങ്ങൾ കഴിഞ്ഞ് ഭരതൻ ചിത്രമായ ദേവരാഗത്തിലെ ഗാനങ്ങൾക്കായി അദ്ദേഹം വീണ്ടും മലയാളത്തിൽ എത്തി. ദേവരാഗത്തിലെ " ശിശിര കാല മേഘ മിഥുനം " ജയചന്ദ്രന് 90 - കളിൽ , ഏറെ കാലം കൂടി കിട്ടുന്ന വലിയൊരു ഹിറ്റായിരുന്നു. മലയാളത്തിൽ ഉണ്ണികൃഷ്ണന്റെ ആദ്യ ശ്രദ്ധേയ ഗാനവും ദേവരാഗത്തിലെ " യാ യാ യാദവാ "എന്നു തുടങ്ങുന്ന ഗാനമാണ്.

മഹേഷ് ഭട്ട് - നാഗാർജ്ജുന ടീമിന്റെ ഹിന്ദി ചിത്രമായ ക്രിമിനൽ എന്ന ബോളിവുഡ് ചിത്രത്തിലെ കുമാർ സാനു ആലപിച്ച" തൂ മിലെ ദിൽ ഖിലേ "എന്നു തുടങ്ങുന്ന ഗാനം അദ്ദേഹത്തിന്റെ മാസ്റ്റർപീസാണ്. തെലുങ്കിൽ നിരവധി ഫിലിം ഫെയർ അവാർഡുകളും നന്ദി അവാർഡുകളും കരസ്ഥമാക്കിയ കീരവാണിയുടെ യുഗ്മ ഗാനങ്ങളിലധികവും എസ്.പി.ബാലസുബ്രമണ്യം - കെ.എസ്.ചിത്ര ദ്വയങ്ങളോടൊപ്പമായിരുന്നു. തമിഴിലെ ഇളയരാജ - എസ്.പി.ബാലസുബ്രമണ്യം - എസ്.ജാനകി കൂട്ട് കെട്ടിനോട് കിട പിടിക്കത്തക്കതായിരുന്നു ഈ കൂട്ടുകെട്ടും. ടോളിവുഡിലെ മാസ് മസാല തരംഗ കാലഘട്ടത്തിൽ ഇറങ്ങിയ ത്രികോണ പ്രണയ ചിത്രമായ; കെ.രാഘവേന്ദ്ര റാവു - ഡോ. രാജശേഖർ ടീമിന്റെ " അല്ലരി പ്രിയഗഡു " വിന്റെ വൻ വിജയത്തിൽ ഈ ത്രയങ്ങളുടെ പങ്ക് എടുത്ത് പറയേണ്ട ഒന്നായിരുന്നു. ആക്ഷൻ ഹീറോയായ ഡോ. രാജശേഖറിന്റെ കാമുക ഭാവങ്ങളെ പ്രേക്ഷകരിലേക്ക് വിളക്കി ചേർക്കുന്നതിൽ കീരവാണിയുടെ സംഗിതം നിർണ്ണായക പങ്ക് വഹിച്ചു.

ഇന്ന് (ജൂലൈ 4) എം.എം. കീരവാണിക്ക് പിറന്നാൾ ദിനമാണ്. 1961- ജൂലൈ 4 - ന് അവിഭക്ത ആന്ധ്രയിലെ ഗോദാവരി ജില്ലയിലെ കൊവ്വൂരിലായിരുന്നു അദ്ദേഹം ജനിച്ചത്. പ്രശസ്ത സംവിധായകനായ എസ്.എസ്.രാജമൗലി കീരവാണിയുടെ അമ്മാവന്റെ മകനാണ്. സംഗീത സംവിധായകനെന്ന നിലയിൽ മൂന്ന് പതീറ്റാണ്ട് പിന്നിടുന്ന ഈ വേളയിൽ ഒപ്പം വന്നവരൊക്കെ വിസ്മൃതിയിലേക്ക് മറഞ്ഞപ്പോഴും തന്റെ മാന്ത്രിക സംഗീതത്തിന് നാൾക്ക് നാൾ മാറ്റ് കൂട്ടുന്ന ആ ബഹുനാമധാരിയായ ഈ ഓസ്ക്കാർ ജേതാവിന് പിറന്നാൾ ആശംസകളോടൊപ്പം തന്നെ എല്ലാ ആയുരാരോഗ്യ സൗഖ്യങ്ങളും നേരുന്നു.


![തന്റെ മാന്ത്രിക സംഗീതത്തിന് നാൾക്ക് നാൾ മാറ്റ് കൂട്ടുന്ന ഓസ്ക്കാർ ജേതാവിന് പിറന്നാൾ ആശംസകൾ](https://cdn.boolokam.com/articles/2023/07/qffffff-1024x683.jpg)**Bineesh K Achuthan** ബാഹു ബലി സീരീസിലൂടെ, സംവിധായകൻ എസ്.എസ്.രാജമൗലിക്കൊപ്പം തന്നെ ദേശവ്യാപകമായി ശ്രദ്ധിക്കപ്പെട്ട മറ്റൊരു പേരാണ് സംഗിത സംവിധായകൻ എം.എം. കീരവാണിയുടെ. ഒട്ടേറെ കളക്ഷൻ റെക്കോഡുകൾ കടപുഴക്കിയ ബാഹുബലി സീരീസിലെ ഇരു ചിത്രങ്ങളിലെയും എല്ലാ ഗാനങ്ങൾക്കും കീരവാണിയുടെ മാന്ത്രിക സ്പർശമുണ്ടായിരുന്നു. ബാഹുബലിക്കൊപ്പം അതിലെ ഗാനങ്ങളും ഇന്ത്യയൊട്ടാകെ ശ്രദ്ധ നേടി. രാജമൗലിയുടെ തന്നെ RRR - ലൂടെ കീരവാണി അന്തർദേശീയ തലത്തിൽ പ്രസിദ്ധനാവുകയും ഓസ്കാർ പുരസ്ക്കാര ജേതാവ് വരെയായി ഉയരുകയും ചെയ്തു. തെലുങ്ക് സിനിമാ രംഗത്താണ് സജീവമെങ്കിലും " പാൻ ഇന്ത്യൻ സംഗീതഞ്ജൻ " എന്ന് വിളിക്കാവുന്ന രീതിയിൽ എല്ലാ പ്രധാന ഇന്ത്യൻ ഭാഷകളിലും സാനിധ്യമറിയിക്കുകയും വിജയം കൈവരിക്കുകയും ചെയ്തിട്ടുള്ളയാളാണ് അദ്ദേഹം. ബാഹുബലിക്കും പതീറ്റാണ്ടുകൾക്ക് മുമ്പേ തന്നെ അദ്ദേഹം ബഹുഭാഷാ സംഗീതജ്ഞനാണ്. പക്ഷേ ഓരോ ഭാഷയിലും ഓരോ പേരിൽ അറിയപ്പെട്ടത് കൊണ്ടാകാം അദ്ദേഹം ബാഹുബലി വരെ കാര്യമായ ദേശീയ ശ്രദ്ധ നേടാത്തത്. " എന്റെ അമ്മു നിന്റെ തുളസി അവരുടെ ചക്കി " എന്ന ബാലചന്ദ്ര മേനോൻ ശൈലിയിലാണ് ഓരോ ദേശത്തും കീരവാണിയുടെ പേരുകൾ. മാതൃഭാഷയായ തെലുങ്കിൽ അദ്ദേഹം എം.എം.കീരവാണിയാണെങ്കിൽ മലയാളത്തിലും തമിഴിലും അറിയപ്പെടുന്നത് മരഗത മണി എന്ന പേരിലാണ്. ബോളിവുഡിലാകട്ടെ എം.എം. ക്രീം എന്ന പേരിലും. രസകരമായ ഈ നാമ വൈവിധ്യങ്ങൾ എന്തിനാണദ്ദേഹം സ്വീകരിച്ചിരിക്കുന്നതെന്ന് യാതൊരു പിടിയും കിട്ടുന്നില്ല. [](https://cdn.boolokam.com/articles/2023/07/qffffff-scaled.jpg) പ്രശസ്ത തെലുങ്ക് സംഗീത സംവിധായകനായ ചക്രവർത്തിയുടെ അസിസ്റ്റന്റായിട്ടായിരുന്നു കീരവാണിയുടെ തുടക്കം.1990 - ൽ സ്വതന്ത്ര സംഗീത സംവിധായകനായെങ്കിലും രാംഗോപാൽ വർമ്മയുടെ വെങ്കിടേഷ് - ശ്രീദേവി ചിത്രമായ "ക്ഷണം ക്ഷണം "എന്ന ചിത്രത്തിലെ ഗാനങ്ങളിലൂടെയാണ് അദ്ദേഹം ശ്രദ്ധേയനാകുന്നത്. തുടർന്ന് 1992 - ൽ തെലുങ്ക് സിനിമാ ചരിത്രത്തിലെ ആദ്യത്തെ 10 കോടി ചിത്രമായ, കെ.രാഘവേന്ദ്ര റാവു - ചിരഞ്ജീവി കൂട്ടുകെട്ടിലെ ' ഖരാനാ മൊഗ്ഗാഡു " വിലെ ഗാനങ്ങൾ ചിത്രത്തേപ്പോലെ തന്നെ സൂപ്പർ ഹിറ്റായി മാറിയതോയാണ് കീരവാണിയുടെ പ്രശസ്തി കുതിച്ചുയരുന്നത്. " ഖരാനാ മൊഗ്ഗാഡു " പിന്നീട് 1994 - ൽ മലയാളത്തിൽ " ഏയ് ഹീറോ " ആയി മൊഴി മാറി എത്തിയപ്പോഴും പടത്തിനൊപ്പം പാട്ടുകളും ഇവിടെ സൂപ്പർ ഹിറ്റായി. തെലുങ്കിലെ " ബംഗാരു കോടി പേട്ട " ഇവിടെ " പുന്നാര പേട മാനേ " ആയി. ഏയ് ഹീറോയിലെ എല്ലാ ഗാനങ്ങളും ശ്രദ്ധ നേടുകയുണ്ടായി. ഒന്നര പതീറ്റാണ്ടുകൾക്കു ശേഷം 2009 - ൽ എസ്.എസ്.രാജമൗലിയുടെ ഇൻഡസ്ട്രി ഹിറ്റായ മഗധീരയിൽ ഈ ഗാനം റീമിക്സ് ചെയ്യുന്നതും കീരവാണി തന്നെ. സംഗീത പ്രാധാന്യമുള്ള ' അഴകൻ ' എന്ന കെ.ബാലചന്ദർ - മമ്മൂട്ടി ടീമിന്റെ ചിത്രത്തിലൂടെയായിരുന്നു കീരവാണിയുടെ തമിഴ് അരങ്ങേറ്റം. 1991 - ൽ റിലീസായ അഴകനിലെ പാട്ടുകളെല്ലാം തന്നെ ഹിറ്റ് ചാർട്ടറിലിടം നേടിയെങ്കിലും എന്ത് കൊണ്ടോ അദ്ദേഹം തമിഴിൽ സജീവമായില്ല. ഇടക്കിടെ തന്റെ സാനിധ്യമറിയിച്ച് വന്നു പോകുമെന്ന് മാത്രം. ആക്ഷൻ കിംഗ് അർജുന്റെ ചില ചിത്രങ്ങളിൽ ആ സാനിധ്യം ഒതുങ്ങി നിന്നു.അഴകനിലെ ഗാനങ്ങളിലൂടെ മരഗത മണിയുടെ കഴിവുകളെ തിരിച്ചറിഞ്ഞത് കൊണ്ടാകാം മമ്മൂട്ടി, നീലഗിരി എന്ന ഐ.വി.ശശി ചിത്രത്തിലേക്ക് അദ്ദേഹത്തെ ശുപാർശ ചെയ്യുന്നത്. മലയാളത്തിലെ തന്റെ പ്രഥമ ചിത്രമായ നീലഗിരിയിലെ എല്ലാ ഗാനങ്ങളും ഹിറ്റ് ചാർട്ടറിലിടം നേടിക്കൊടുത്തു കൊണ്ടായിരുന്നു അദ്ദേഹം ഇവിടെ തന്റെ വരവറിയിച്ചത്. https://youtu.be/XScnRC96KRc തുടർന്ന് മമ്മൂട്ടിയുടെ തന്നെ വിജി തമ്പി ചിത്രമായ സൂര്യമാനസത്തിലെ ഗാനങ്ങളും ഹിറ്റായി. ഇതിനകം മാതൃഭാഷയായ തെലുങ്കിൽ തിരക്കേറിയതിനാൽ മരഗത മണിക്ക് ഇവിടെ തുടരാൻ കഴിഞ്ഞില്ല. വർഷങ്ങൾ കഴിഞ്ഞ് ഭരതൻ ചിത്രമായ ദേവരാഗത്തിലെ ഗാനങ്ങൾക്കായി അദ്ദേഹം വീണ്ടും മലയാളത്തിൽ എത്തി. ദേവരാഗത്തിലെ " ശിശിര കാല മേഘ മിഥുനം " ജയചന്ദ്രന് 90 - കളിൽ , ഏറെ കാലം കൂടി കിട്ടുന്ന വലിയൊരു ഹിറ്റായിരുന്നു. മലയാളത്തിൽ ഉണ്ണികൃഷ്ണന്റെ ആദ്യ ശ്രദ്ധേയ ഗാനവും ദേവരാഗത്തിലെ " യാ യാ യാദവാ "എന്നു തുടങ്ങുന്ന ഗാനമാണ്. മഹേഷ് ഭട്ട് - നാഗാർജ്ജുന ടീമിന്റെ ഹിന്ദി ചിത്രമായ ക്രിമിനൽ എന്ന ബോളിവുഡ് ചിത്രത്തിലെ കുമാർ സാനു ആലപിച്ച" തൂ മിലെ ദിൽ ഖിലേ "എന്നു തുടങ്ങുന്ന ഗാനം അദ്ദേഹത്തിന്റെ മാസ്റ്റർപീസാണ്. തെലുങ്കിൽ നിരവധി ഫിലിം ഫെയർ അവാർഡുകളും നന്ദി അവാർഡുകളും കരസ്ഥമാക്കിയ കീരവാണിയുടെ യുഗ്മ ഗാനങ്ങളിലധികവും എസ്.പി.ബാലസുബ്രമണ്യം - കെ.എസ്.ചിത്ര ദ്വയങ്ങളോടൊപ്പമായിരുന്നു. തമിഴിലെ ഇളയരാജ - എസ്.പി.ബാലസുബ്രമണ്യം - എസ്.ജാനകി കൂട്ട് കെട്ടിനോട് കിട പിടിക്കത്തക്കതായിരുന്നു ഈ കൂട്ടുകെട്ടും. ടോളിവുഡിലെ മാസ് മസാല തരംഗ കാലഘട്ടത്തിൽ ഇറങ്ങിയ ത്രികോണ പ്രണയ ചിത്രമായ; കെ.രാഘവേന്ദ്ര റാവു - ഡോ. രാജശേഖർ ടീമിന്റെ " അല്ലരി പ്രിയഗഡു " വിന്റെ വൻ വിജയത്തിൽ ഈ ത്രയങ്ങളുടെ പങ്ക് എടുത്ത് പറയേണ്ട ഒന്നായിരുന്നു. ആക്ഷൻ ഹീറോയായ ഡോ. രാജശേഖറിന്റെ കാമുക ഭാവങ്ങളെ പ്രേക്ഷകരിലേക്ക് വിളക്കി ചേർക്കുന്നതിൽ കീരവാണിയുടെ സംഗിതം നിർണ്ണായക പങ്ക് വഹിച്ചു. ഇന്ന് (ജൂലൈ 4) എം.എം. കീരവാണിക്ക് പിറന്നാൾ ദിനമാണ്. 1961- ജൂലൈ 4 - ന് അവിഭക്ത ആന്ധ്രയിലെ ഗോദാവരി ജില്ലയിലെ കൊവ്വൂരിലായിരുന്നു അദ്ദേഹം ജനിച്ചത്. പ്രശസ്ത സംവിധായകനായ എസ്.എസ്.രാജമൗലി കീരവാണിയുടെ അമ്മാവന്റെ മകനാണ്. സംഗീത സംവിധായകനെന്ന നിലയിൽ മൂന്ന് പതീറ്റാണ്ട് പിന്നിടുന്ന ഈ വേളയിൽ ഒപ്പം വന്നവരൊക്കെ വിസ്മൃതിയിലേക്ക് മറഞ്ഞപ്പോഴും തന്റെ മാന്ത്രിക സംഗീതത്തിന് നാൾക്ക് നാൾ മാറ്റ് കൂട്ടുന്ന ആ ബഹുനാമധാരിയായ ഈ ഓസ്ക്കാർ ജേതാവിന് പിറന്നാൾ ആശംസകളോടൊപ്പം തന്നെ എല്ലാ ആയുരാരോഗ്യ സൗഖ്യങ്ങളും നേരുന്നു.
