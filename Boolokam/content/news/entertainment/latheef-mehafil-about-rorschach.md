---
author: Beaumaris
categories:
- Entertainment
comment_count: 0
date: 2022-10-11 04:46:03
draft: false
image: ''
like_count: 48929
share_count: 34579
tags:
- mammootty
- nisam basheer
- rorschach
title: ആ ഗ്രാമത്തിലുള്ള ഭൂരിപക്ഷം മനുഷ്യരും അവരവരുടേതായ കാരണം കൊണ്ട് വേട്ടക്കാർ കൂടിയാണ്,
  ഒപ്പം അവരൊക്കെ ലൂക്കിന്റെ ഇരകളുമാണ്..
view_count: 1539464
---

**Latheef Mehafil** ഒരു മാധ്യമ പ്രവർത്തകൻ പ്രൊമോഷൻ പ്രസ്സ് മീറ്റിനിടയിൽ മമ്മൂട്ടിയോട് റോഷാക്ക് എന്ന സിനിമ ലൂക്ക് ആന്റണി എന്ന മനുഷ്യന്റെ സ്വപ്നാടനമാണോ എന്ന് ചോദിക്കുന്നുണ്ട്. ഈ സിനിമയുടെ കഥയെ കുറിച്ചുള്ള സംശയങ്ങളിൽ ഏറ്റവും അടുത്ത് നിൽക്കുന്ന പദം ഏറെക്കുറെ അത് തന്നെയാണെന്ന് മമ്മൂട്ടി പറയുന്നുണ്ട്. റോഷാക്ക് ഞാൻ കണ്ടിട്ട് രണ്ടു ദിവസം കഴിഞ്ഞു.ഇപ്പോഴാണ് ആ സിനിമയുടെ കാഴ്ച്ചയെ കുറിച്ച് എഴുതുന്നത്.സിനിമ കണ്ടതിനു ശേഷം ആ കാഴ്ച്ചകളിലൂടെയുള്ള പല തരത്തിലുള്ള മാനസിക സഞ്ചാരത്തിലൂടെയായിരുന്നു ഞാൻ.അപ്പോൾ ഞാൻ ആ മാധ്യമ പ്രവർത്തകൻ പറഞ്ഞ "സ്വപ്നാടനം" എന്ന വാക്കിലേക്ക് തന്നെ വീണ്ടും തിരിച്ചു പോയി.അത് കെ ജി ജോർജ്ജിന്റെ ഒരു സിനിമയുടെ പേര് കൂടിയാണെന്ന് ഓർത്തു.കോവിഡ് കാലത്ത് ഞാൻ ചെയ്ത ഏറ്റവും മികച്ച സർഗ്ഗ വ്യാപാരം കെ ജി ജോർജ്, പവിത്രൻ, അരവിന്ദൻ, അടൂർ,പി എൻ മേനോൻ, ടി വി ചന്ദ്രൻ.. തുടങ്ങിയ മാസ്റ്റേഴ്സിന്റെ യൂ ട്യൂബിൽ ലഭ്യമായ എല്ലാ സിനിമകളും കണ്ടു തീർത്തു എന്നതായിരുന്നു. അതിൽ ഏറ്റവും മികച്ച ജീവിത കഥനങ്ങളായി എനിക്ക് തോന്നിയത് കെ ജി ജോർജ്ജിന്റെ സിനിമകൾ തന്നെയായിരുന്നു. കറുപ്പിലും വെളുപ്പിലും ഞാൻ തീർത്തു വെച്ച എന്റെ സാമൂഹിക ബോധ സൂചികകളെ മുഴുവൻ ചവിട്ടി മെതിച്ച് കൂട്ടിയിട്ട് തീ ഇട്ടത് പോലെയുള്ള അനുഭവങ്ങളായിരുന്നു ആ സിനിമകൾ എനിക്ക് നൽകിയത്.വ്യവസ്ഥിതിയുടെ കറുപ്പും വെളുപ്പും ഇത്രയും തീവ്രമായി പ്രേക്ഷകന്റെ കിളി പറത്തും വിധം മറ്റേതെങ്കിലും ചലച്ചിത്രകാരൻ മലയാളത്തിൽ പറഞ്ഞിട്ടുണ്ടോ എന്ന് സംശയമാണ്.മലയാളം കണ്ട ഏറ്റവും മികച്ച സംവിധായകൻ കെ ജി ജോർജ്ജ് ആണെന്ന് സംവിധായകൻ രഞ്ജിത്ത് പറഞ്ഞത് കൃത്യമാണെന്ന് എനിക്ക് പേഴ്സണലി ബോധ്യമായി. മലയാളിയുടെ വ്യക്തിപരവും സാമൂഹികവും കുടുംബപരവുമായ സദാചാര ബോധ്യങ്ങളുടെ മാറാലക്കെട്ടുകളുടെ തുണിയുരിഞ്ഞ് നിങ്ങൾ ഇത്രയേ ഉള്ളൂ എന്ന് പ്രഖ്യാപിച്ച സംവിധായകൻ.കെ ജി ജോർജ്ജിന്റെ "ആദാമിന്റെ വാരിയെല്ല്" എന്ന സിനിമയുടെ ഒടുവിൽ നടി സൂര്യ അവതരിപ്പിക്കുന്ന അമ്മിണി വീട്ടു വേലക്കാരിയുടെ കഥാപാത്രം സംവിധായകനേയും കാമറയേയും അതിലംഘിച്ച് ഷോട്ടിന് പുറത്തേക്ക് ഓടിപ്പോകുന്ന ഒരു രംഗമുണ്ട്.ആ നിമിഷങ്ങളിൽ പ്രേക്ഷകന്റെ അകത്തും പുറത്തും ഞെട്ടലിന്റെ ഒരു തരിപ്പ് അരിച്ചു കേറുന്നുണ്ട്. (അവിടെയും കാണുന്നവന്റെ കിളി പറക്കുന്നു.) പിന്നെ കുറച്ചു നേരത്തേക്ക് സ്‌ക്രീനിൽ അതുവരെ കണ്ടത് സത്യമാണോ മിഥ്യയാണോ എന്നറിയാതെ നാം സ്തബ്ദരാവുന്നു. ചലച്ചിത്രം എന്ന മാധ്യമത്തിനു മാത്രം പകർന്നു തരാൻ കഴിയുന്ന അനർഘ നിമിഷങ്ങളായി കാലം അത്തരം സിനിമകളെ പകർത്തി വെക്കുന്നു.കെ.ജി ജോർജിനെ പോലുള്ള നവ സിനിമ വക്താക്കൾ ടെക്നോളജിയുടെ സഹായമില്ലാതെ Content കൊണ്ടും അത് പറയാൻ സ്വീകരിച്ച treatment കൊണ്ടും പ്രേക്ഷകരുടെ ബോധത്തെ അസ്വസ്ഥപ്പെടുത്തിയപ്പോൾ നമുക്ക് കിട്ടിയത് മഹത്തായ കലാ സൃഷ്ടികളാണ്. കാലം മാറി;കഥയും. ഈ പുതിയ കാലത്ത് ചുരുക്കം ചില സിനിമകൾ ബ്രില്ല്യന്റായ ടെക്നിക്കൽ ട്രീറ്റ്മെന്റ് കൊണ്ട് കഥ പറഞ്ഞ് നമ്മെ അത്ഭുതപ്പെടുത്തുന്നു.ശരിക്കും വിഭ്രാത്മകമായ ഏതോ ചുരുളിയിൽ അകപ്പെട്ടു പോകുന്ന മാനസിക അവസ്ഥ സൃഷ്ടിക്കാൻ കെല്പുള്ള സിനിമകൾ.അങ്ങനെയുള്ള ഒരു സിനിമയാണ് നിസാം ബഷീറിന്റെ "റോഷാക്ക്".കൊറിയൻ ഡാർക്ക് മിസ്റ്ററി ത്രില്ലറുകളുടെ ഒരന്താരാഷ്ട്ര മെയ്ക്കിങ് രീതി അവലംഭിച്ച റോഷാക്ക് കാഴ്ച്ചയുടെ വിഭ്രമങ്ങൾ വേണ്ടുവോളം പറഞ്ഞു വെച്ചിട്ടുണ്ട്.മലയാളത്തിൽ ഇങ്ങനെയൊരു കഥയും കഥപറച്ചിലും ആദ്യമാണ്.പ്രേക്ഷകന്റെ കണ്ണിൽ നിന്നും പല തവണ കിളികൾ പാറുന്ന ത്രില്ലടിപ്പിക്കുന്ന കാഴ്ച്ചകൾ.ഒരൊറ്റപ്പെട്ട മലയോരഗ്രാമത്തിലെ ഭീതിത വിജനതകളുടെ നിശബ്ദതയെ ഭേദിച്ചു കൊണ്ട് ഏതോ പ്രേതലോകത്ത് നിന്നും ഇറക്കപ്പെട്ട ആന്റണി ലൂക്കിന്റെ ചിര പുരാതനമായ ആ കാർ അവിടുത്തെ റോഡിലൂടെ കുതിച്ചു പായുമ്പോൾ നാം കേൾക്കുന്ന ആ കാറിന്റെ റെയ്സിങ് സൗണ്ട് പോലും മലയാളത്തിൽ ഇന്നോളം കേട്ടിട്ടില്ലാത്ത ശബ്ദ മിശ്രണം കൊണ്ട് വ്യതിരിക്തമായി നിന്ന് പ്രേക്ഷകനിൽ ഭയം നിറക്കുന്നുണ്ട്. ആ ഗ്രാമം മുഴുവൻ ലുക്ക്‌ ആന്റണിയുടെ ഇരകൾ ആണ് (കെ ജി ജോർജ്ജിന്റെ ഏറെക്കുറെ സിനിമകളും "ഇരകളെ" കുറിച്ചുള്ള ഗാഥകളാണ് എന്നതും ആകസ്മികമല്ല...!!!!) അയാളുടെ വേട്ടകൾ ജീവിച്ചിരിക്കുന്നവരെ മാത്രമല്ല; മരിച്ചു മണ്ണടിഞ്ഞവരെയും ഒരിക്കൽ കൂടി കൊന്നു കളയുന്നുണ്ട്. ഒരർത്ഥത്തിൽ ആ ഗ്രാമത്തിലുള്ള ഭൂരിപക്ഷം മനുഷ്യരും അവരവരുടേതായ കാരണം കൊണ്ട് വേട്ടക്കാർ കൂടിയാണ്.ഒപ്പം അവരൊക്കെ ലൂക്കിന്റെ ഇരകളുമാണ്.. !! ബാക്കി നിങ്ങൾ തിയറ്ററിൽ നിന്ന് തന്നെ കണ്ടും അനുഭവിച്ചും അറിയുക.എഴുപതുകളുടെ ഒടുക്കത്തിലും എൺപതുകളിലും കെ.ജി ജോർജ്ജ് ഇരകളുടെ കഥ പറഞ്ഞ് ചലച്ചി ത്ര വിപ്ലവം സൃഷ്ടിക്കുമ്പോഴും മമ്മൂട്ടി കൂടെയുണ്ടായിരുന്നു.പുതിയ കാലത്ത് റോഷാക്ക് എടുത്ത നിസാം ബഷീറിന്റെയും, പുഴു എടുത്ത പി.ടി രത്തീനയുടെയും നൻ പകൽ നേരത്ത് മയക്കം എടുത്ത ലിജോ ജോസ് പള്ളിശ്ശേരിയുടെ കൂടെയും മമ്മൂട്ടിയുണ്ട്.അത് കാലം കാത്ത് വെച്ച മനോഹാരിതയാണ്.മമ്മൂട്ടി എന്ന അഭിനയത്തിന്റെ കാല്പനിക ഋതുഭേദങ്ങൾ തീർക്കുന്ന ഭാവ പൂർണ്ണിമകൾ ചലച്ചിത്ര ലോകത്ത് . എന്നും പ്രശോഭിതമാകും... കാരണം, Mammooty has no Alternatives...