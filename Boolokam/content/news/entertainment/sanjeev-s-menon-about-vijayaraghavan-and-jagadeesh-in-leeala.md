---
author: Beaumaris
categories:
- Entertainment
comment_count: 0
date: 2022-08-19 15:46:55
draft: false
image: https://cdn.boolokam.com/articles/2022/08/g33tt.jpg
like_count: 26466
share_count: 3871
tags:
- jagadeesh
- leela movie
- vijayaraghavan
title: ഇവരുടെയും അഭിനയം ജൂറി കണ്ടിട്ടുണ്ടാവില്ല
view_count: 641273
---

**ഇവരുടെയും അഭിനയം ജൂറി കണ്ടിട്ടുണ്ടാവില്ല** **Sanjeev S Menon** അവാർഡും അതിനോടനുബന്ധിച്ചുള്ള വിവാദങ്ങളും അവാർഡിനോളം തന്നെ പഴക്കമുണ്ടാകുമെന്നു തോന്നുന്നു.ഇവിടെ ഞാൻ അതിലേക്കൊന്നും പോകുന്നില്ല. വാസന്തിയും ലക്ഷ്മിയും പിന്നെ ഞാനും എന്ന ചിത്രത്തിലെ പ്രകടനത്തിന് ഒട്ടുമിക്ക പ്രേക്ഷകരെയും പോലെ ഞാനും മണിച്ചേട്ടന് ഒരു അവാർഡ് പ്രതീക്ഷിച്ചു. അത് കിട്ടാതിരുന്നപ്പോൾ സങ്കടപ്പെടുകയും ചെയ്തു. നെടുമുടി വേണു, തിലകൻ ചേട്ടൻ, ജനാർദ്ദനൻ, ജഗതിച്ചേട്ടൻ, ഒടുവിലാൻ, കരമന, ഫിലോമിന, അടൂർ ഭവാനി, ശങ്കരാടി..... അങ്ങനെ എത്രയെത്ര നല്ല അഭിനേതാക്കൾക്ക് അർഹിച്ച ബഹുമതികൾ കിട്ടാതെ പോയി.പക്ഷെ പ്രേക്ഷകരുടെ അംഗീകാരം അവർക്ക് എന്നുമുണ്ടാകുമെന്നറിയാം. പറഞ്ഞു വന്നത്, ലീല എന്ന ചിത്രത്തിലെ വിജയരാഘവന്റേയും അതിലുപരി ജഗദീഷിന്റെയും അഭിനയ മികവിനേപ്പറ്റിയാണ്.കട്ട വില്ലനായും സഹനടനായും പിന്നീട് ചെറിയ ഹാസ്യവേഷങ്ങൾ ചെയ്തും അതിനു ശേഷം ദേശാടനത്തിലെ സ്നേഹനിധിയായ അച്ഛനായും ചേറാടി കറിയയെന്ന വെറുക്കപ്പെടുന്ന വില്ലനായും പല വേഷങ്ങളിൽ തന്റെ സ്ഥാനം ഇളകാതെ നിലനിർത്തിക്കൊണ്ടു പോകുന്നു വിജയരാഘവൻ എന്ന എൻ.എൻ.പിള്ളയുടെ മകൻ. ലീലയിൽ ബിജു മേനോന്റെ വാലായി നടക്കുന്ന അദ്ദേഹത്തിന്റെ ഓരോ ഭാവങ്ങളും അദ്ഭുതപ്പെടുത്തി. അതിലുമേറെ അദ്ഭുതപ്പെടുത്തിയത് ജഗദീഷ് ആയിരുന്നു. കോമഡി ചെയ്യാനുള്ള അസാധ്യ കഴിവ് തന്നെയാണ് ജഗദീഷിന്റെ തുറുപ്പുചീട്ട്. എന്നാൽ നായകനായും അല്പസ്വല്പം വില്ലത്തരങ്ങളുള്ള ആളായും ഒക്കെ കക്ഷി മിന്നുന്ന അഭിനയം കാഴ്ചവെച്ചിട്ടുണ്ട്. എന്നാലും കോമഡി നടനായി കാണാനാവും അദ്ദേഹത്തിന്റെ പ്രേക്ഷകർ ഇഷ്ടപ്പെടുന്നത്.ലീലയിലേക്കു വന്നാൽ, ആരും കൈവെക്കാൻ ഒന്നു മടിക്കുന്ന കഥാപാത്രം. പ്രത്യേകിച്ച് നല്ല ഇമേജുള്ള ഒരു നടനെ സംബന്ധിച്ച് ഒരു വെല്ലുവിളി തന്നെയാണ് ഈ റോൾ! ![](https://cdn.boolokam.com/articles/2022/08/g33tt.jpg)സ്വന്തം രക്തത്തിൽ പിറന്ന മകളെ കാമക്കണ്ണു കൊണ്ടു നോക്കി രസിച്ച് അവസരം വരുമ്പോൾ കീഴ്പ്പെടുത്തി അവളെ മറ്റുള്ളവർക്കു കാഴ്ചവെച്ച് കാശുണ്ടാക്കാൻ നടക്കുന്ന ഒരു 'അച്ഛൻ' പിമ്പ്..... ആ കഥാപാത്രം ജഗദീഷ് തന്നെയാണ് അവതരിപ്പിക്കുന്നതെന്ന് വിശ്വസിക്കാൻ കുറച്ചു സമയം വേണ്ടിവന്നു. മകൾ കുളിക്കാനായി മറപ്പുരയിലേക്കു പോകുമ്പോൾ അക്ഷമയോടെ ഇറയത്തിരുന്ന് കാൽ ചൊറിയുന്ന രംഗമൊക്കെ ഇങ്ങേർ തന്നെയാണോ ചെയ്യുന്നതെന്ന് വിശ്വസിക്കാനായില്ല. ലീല എവിടെയോ എത്തേണ്ട ഒരു ചിത്രമായിരുന്നു, എവിടെയോ ഇടിച്ചു നിന്നു. അവസാനം എന്തൊക്കെയോ സംഭവിച്ചു. അത്രമാത്രം അറിയാം. ആദ്യ പകുതി ഇഷ്ടമായി.രണ്ടാം പകുതി എങ്ങോട്ടോ പോയി.തീയ്യറ്റർ വിട്ടിറങ്ങിയപ്പോഴും മനസിൽ നിന്ന് പോകാതെ കൂടെ വന്നത് ജഗദീഷിന്റെ ക്യാരക്ടർ ആയിരുന്നു. വിജയരാഘവന്റെ അഭിനയം ആസ്വദിച്ചു വന്നപ്പോഴാണ് ഇങ്ങേർ അദ്ഭുതപ്പെടുത്തിക്കളഞ്ഞത് !!!