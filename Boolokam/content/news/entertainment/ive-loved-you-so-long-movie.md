---
author: Beaumaris
categories:
- Entertainment
comment_count: 0
date: 2022-09-18 11:57:51
draft: false
image: ''
like_count: 63147
share_count: 24882
tags:
- Arsha Pradeep
- I've Loved You So Long
- Philippe Claudel
title: ക്രിസ്റ്റിൻ സ്കോട്ട് തോമസ്, ഓരോ സിനിമ കണ്ടു കഴിയുന്തോറും ആരാധന കൂടി വരുന്നു
view_count: 1222075
---

**Arsha Pradeep** ഇത്രയും അഭിനയത്തിലൂടെ വിസ്മയിപ്പിച്ച വളരെ കുറച്ചു പ്രതിഭകളെ ഒള്ളൂ. ക്രിസ്റ്റിൻ സ്കോട്ട് തോമസ്. ഓരോ സിനിമ കണ്ടു കഴിയുന്തോറും ആരാധന കൂടി വരുന്നു. എത്ര പാകതയോടെയും എത്ര ബ്രില്യന്റ് ഉം ആയിട്ടാണ് ഓരോ കഥാപാത്രങ്ങളെയും അവതരിപ്പിച്ചിരിക്കുന്നത്. ആദ്യമായി കണ്ടത് ഇംഗ്ലീഷ്‌ പേഷ്യന്റ്‌ എന്ന ചിത്രമായിരുന്നു, പിന്നീടങ്ങോട്ട് ഇവരുടെ ഓരോ സിനിമകളും തപ്പി കണ്ടുപിച്ച് കാണാൻ തുടങ്ങി. Bitter moon, Four weddings and a funeral, Angels and insects, Suite francaise, Sarah's key, Nowhere boy, Gosford park അങ്ങനെ ഒരുപാട് കഥാപാത്രങ്ങൾ, അഭിനയത്തിന്റെ ഒരു ഖനി. ക്ലാസിക് ആക്ടിങ്. സിനിമ : I've Loved You So Long ഡയറക്ടർ : Philippe Claudel ഭാഷ : ഫ്രഞ്ച് വർഷം : 2008 സിനിമ കഴിഞ്ഞും ആ കഥാപാത്രത്തെ പ്രേക്ഷകരുടെ മനസ്സിൽ ആഴത്തിൽ പതിക്കാനും അതിൽ സ്വധീനമോ, ഏറ്റെടുക്കലോ സമ്മാനിക്കാൻ കഴിയും എന്ന് ക്രിസ്റ്റിൻന്റെ പല സിനിമകളിലെയും പ്രകടനങ്ങളിൽ നിന്നും തോന്നിയിട്ടുണ്ട്. അതിൽ ഇതിലെ ജൂലിയറ്റ്‌ എന്ന കഥാപാത്രവും മാറ്റമൊന്നും വരുത്തിയിട്ടില്ല. പൂർണമായ സ്‌ത്രീ ശക്തിയുടെ സിനിമയാണിതെന്ന്‌ സംവിധായകന്‍ പറഞ്ഞിട്ടുണ്ട്. ദുരനുഭവങ്ങളെ അതിജീവിക്കാന്‍ കരുത്തു നേടുന്ന സ്‌ത്രീയെക്കുറിച്ചുള്ള സിനിമ. ഒരു ജിജ്ഞാസ സമ്മാനിച്ചുള്ള കഥാവതരണ രീതിയാണ് ഇവിടെ സംവിധായകൻ തരുന്നത്. ജൂലിയറ്റ് എന്ന കഥാപാത്രത്തെ അറിയാൻ , അവൾ ആരാണെന്നു , അവൾ എന്താണെന്ന് , അവൾ എവിടെയായിരുന്നു എന്ന് അങ്ങനെ സിനിമ മുന്നോട്ടു പോകുന്തോറും അവളെ അറിയാനുളള ആഗ്രഹം നമ്മുടെ ഉള്ളിൽ സിനിമയിലേക്ക് പിടിച്ചിരുത്തുന്നു. എയർ പോർട്ടിൽ ഇരിക്കുന്ന ജൂലിയറ്റിൽ നിന്നാണ് സിനിമ തുടങ്ങുന്നത്. അവൾ ഒറ്റക്കാണ്. അവിടേക്ക് ഓടി കിതച്ച് എത്തുന്ന ഒരു സ്ത്രീ, ജൂലിയറ്റിന്റെ അനിയത്തി ലിയ ആണത്. അവിടന്നങ്ങോട്ട് സിനിമ ആരംഭിക്കുകയാണ്. പ്രതീക്ഷകളുടെ നഷ്ടപ്പെട്ട ജീവിതത്തെ തിരിച്ചു പിടിക്കുന്ന ജൂലിയറ്റ് എന്ന സ്ത്രീ. വിഷാദമനസ്സുമായി ജീവിതം വെറുത്തുപോയ നിമിഷങ്ങൾ അനുഭവിച്ച അന്തരീക്ഷത്തില്‍ നിന്ന്‌ പ്രസാദാത്മകതയിലേക്കാണ്‌ സിനിമയുടെ സഞ്ചാരം. ജൂലിയറ്റിന്റെ വാക്കുകളിലൂടെ പ്രകടനത്തിലൂടെ അത് പറയുന്നു. അതുതന്നെയാണ് സംവിധായകന്റെ തുറുപ്പ് ചീട്ടും. മനോഹരമായ ഒരു ആഖ്യാനം.