---
author: Beaumaris
categories:
- Entertainment
comment_count: 0
date: 2022-11-26 08:43:40
draft: false
image: ''
like_count: 7506
share_count: 5730
tags:
- actress
- Featured
- manju warrier
title: '"ഷൂ കെട്ടാനല്ലാതെ തല ഒരിക്കലും കുനിയാന്‍ ഇടവരരുത്" : മഞ്ജു വാര്യർ'
view_count: 257239
---

അത്യുജ്ജ്വലമായ അനവധി വേഷങ്ങൾ ചെയ്തു ഒടുവിൽ കുടുംബത്തിന് വേണ്ടി അഭിനയജീവിതം ഉപേക്ഷിച്ച താരമായിരുന്നു മഞ്ജു വാര്യർ. 1999 ൽ റിലീസായ 'കണ്ണെഴുതി പൊട്ടുംതൊട്ട്' എന്ന ചിത്രത്തോടെയായിരുന്നു മഞ്ജു തന്റെ അഭിനയജീവിതത്തിന് 'താത്കാലികമായി' തിരശീലയിട്ടത്. എന്നാൽ ജീവിതത്തിലെ ചില അഗ്നിപരീക്ഷണങ്ങൾ അതിജീവിച്ചുകൊണ്ട് താരം 2014 ൽ അഭിനയത്തിലേക്ക് മടങ്ങിവന്നു. റോഷൻ ആൻഡ്രസിന്റെ 'ഹൗ ഓൾഡ് ആർ യു' എന്ന ചിത്രത്തിലെ നായികാപ്രാധാന്യമുള്ള വേഷം അവതരിപ്പിച്ചുകൊണ്ടാണ് താരം മടങ്ങിവന്നത്. ഇപ്പോഴിതാ മഞ്ജുവിന്റെ ചിത്രത്തോടൊപ്പമുള്ള ഒരു കുറിപ്പാണ് സോഷ്യല്‍ മീഡിയയില്‍ ചര്‍ച്ചയായിരിക്കുന്നത്. ‘ഷൂ കെട്ടാനല്ലാതെ തല ഒരിക്കലും കുനിയാന്‍ ഇടവരരുത്’ എന്ന അടിക്കുറിപ്പോടൊയാണ് ചിത്രം പോസ്റ്റ് ചെയ്തിരിക്കുന്നത്. ഒരു കണ്ണാടിയ്ക്ക് അഭിമുഖമായി ഇരുന്ന് എടുത്ത ഒരു ബ്ലാക്ക് ആന്‍ഡ് വൈറ്റ് ചിത്രമാണിത്. നിരവധി പേരാണ് ചിത്രത്തിന് താഴെ കമന്റുകളുമായി എത്തിയിരിക്കുന്നത്. മറ്റൊരു ചിത്രത്തിനൊപ്പമുള്ള കുറിപ്പായി ‘എല്ലാം ക്ഷമയോടെ നിരീക്ഷിക്കാന്‍ പഠിക്കൂ, എല്ലാത്തിനും പ്രതികരണം അര്‍ഹിക്കുന്നില്ല’ എന്നും താരം എഴുതിയിട്ടുണ്ട് . ബിഗ് ബഡ്ജറ്റിൽ ഒരുങ്ങുന്ന ഒരു ഇൻഡോ-അറേബ്യൻ ചിത്രമായ ആയിഷയും അജിത്തിന്റെ പൊങ്കൽ ചിത്രമായ തുനിവും ആണ് മഞ്ജുവിന്റേതായി ഇനി റിലീസ് ആകാനുള്ള ചിത്രങ്ങൾ.  &nbsp;