---
author: Beaumaris
categories:
- Entertainment
comment_count: 0
date: 2022-07-12 11:03:03
draft: false
image: ''
like_count: 57638
share_count: 16368
tags:
- Bineesh K Achuthan
- RANJI PANIKKAR
- shaji kailas
- SURESHGOPI
- thalasthanam movie
title: റാം ജിറാവു സ്പീക്കിംഗ് എന്ന ചിത്രം കൊളുത്തി വച്ച കോമഡി തരംഗത്തിന് തിരശ്ശീല
  വിഴാൻ തുടക്കമിട്ട ചിത്രം
view_count: 921866
---

**Bineesh K Achuthan** ഷാജി കൈലാസ് - രൺജി പണിക്കർ - സുരേഷ് ഗോപി കൂട്ട്കെട്ടിലെ പ്രഥമ ചിത്രമായ തലസ്ഥാനം റിലീസ് ചെയ്തിട്ട് ഇന്ന് മൂന്ന് പതീറ്റാണ്ട്. 1989 ഓണം സീസണിന് മുമ്പ് റിലീസ് ചെയ്ത സിദ്ധിഖ് - ലാൽ ടീമിന്റെ റാം ജിറാവു സ്പീക്കിംഗ് എന്ന ചിത്രം കൊളുത്തി വച്ച കോമഡി തരംഗത്തിന് തിരശ്ശീല വിഴാൻ തുടക്കമിട്ട ചിത്രം എന്നതാണ് തലസ്ഥാനത്തിന്റെ ചരിത്ര പ്രാധാന്യം. ചളി കോമഡികളിൽ നിന്നും സംഘർഷഭരിതമായ പൊളിറ്റിക്കൽ ആക്ഷൻ ചിത്രങ്ങളിലേക്ക് മലയാള സിനിമയെ വഴി തിരിച്ച് വിട്ടതിൽ തലസ്ഥാനത്തിന് നിർണ്ണായക പങ്കുണ്ട്. ആ അർത്ഥത്തിൽ തലസ്ഥാനം ഒരു ട്രെന്റ് സെറ്ററാണ്. കേരള രാഷ്ട്രീയത്തിലെ അക്കാലത്തെ സാമൂഹിക സംഘർഷങ്ങൾ ഇത്തരം ചിത്രങ്ങൾക്ക് ഒരു സ്പേസ് സൃഷ്ടിക്കാൻ പര്യാപ്തമായിരുന്നു. മുകേഷ് - ജഗദീഷ് , ജയറാം - സിദ്ധിഖ് ചിത്രങ്ങളിലെല്ലാം കഥാപരിസരത്തിന് വിപരീത ദിശയിൽ ഗൗരവമാർന്ന വേഷങ്ങൾ ചെയ്തു പോന്ന സുരേഷ് ഗോപിയിൽ സൂപ്പർ താര ലക്ഷണങ്ങൾ പ്രേക്ഷകർ തിരിച്ചറിയുന്നതും തലസ്ഥാനം എന്ന ചിത്രത്തിലൂടെയാണ്. 80 - കളിലെ ഐ.വി.ശശി - ടി.ദാമോദരൻ - മമ്മൂട്ടി ത്രയങ്ങളെ പോലെ ഷാജി കൈലാസ് - രൺജി പണിക്കർ - സുരേഷ് ഗോപി ടീം 90 - കളിലെ രാഷ്ട്രീയ ചിത്രങ്ങൾക്ക് പുതിയ മാനം നൽകി. സംഭവ ബഹുലമായ ടി.ദാമോദരന്റെ രചനകളെ അപേക്ഷിച്ച് രൺജി പണിക്കരുടെ കഥാപരിസരം കുറച്ചു കൂടി പ്രിസൈസ് ആയിരുന്നു. രാഷ്ട്രീയ അധോലോക മാഫിയകളെ ശക്തമായ ഭാഷയിൽ തുറന്ന് കാണിക്കുന്നതിൽ ടി.ദാമോദരന്റെ ഒരു അപ്ഡേറ്റഡ് വേർഷനായിരുന്നു രൺജി പണിക്കർ. സൂപ്പർ ഹിറ്റായ ഒട്ടേറെ ചിത്രങ്ങളിൽ ശബ്ദ സാനിധ്യമായിട്ടുണ്ടായിരുന്ന നരേന്ദ്രപ്രസാദ് മലയാള സിനിമയിൽ അനിവാര്യനായി മാറുന്നത് തലസ്ഥാനത്തിലൂടെയായിരുന്നു. സുരേഷ് ഗോപിയെ പോലെ തന്നെ നരേന്ദ്ര പ്രസാദിന്റെ കരിയർ ഗ്രോത്തിലും ഷാജി കൈലാസ് - രൺജി പണിക്കർ ദ്വയങ്ങൾ സുപ്രധാന പങ്ക് വഹിച്ചിട്ടുണ്ട്.