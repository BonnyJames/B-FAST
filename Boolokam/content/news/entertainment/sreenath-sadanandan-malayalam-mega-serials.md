---
author: Beaumaris
categories:
- Entertainment
comment_count: 0
date: 2022-08-01 08:35:26
draft: false
image: ''
like_count: 54724
share_count: 37460
tags:
- maga serials
- malayalam mega serials
title: മെഗാസീരിയലുകളുടെ പുതിയ ശീലമാണ് സിനിമാതാരങ്ങൾ അതിഥികളായി സീരിയൽ കുടുംബത്തിൽ
  എത്തുന്നത്
view_count: 1502227
---

**Sreenath Sadanandan** മെഗാസീരിയലുകളുടെ പുതിയ ശീലമാണ് സിനിമാതാരങ്ങൾ അതിഥികളായി സീരിയൽ കുടുംബത്തിൽ എത്തുന്നത്. സിനിമകളുടെ പ്രമോഷന്റെ ഭാഗമായി കാലങ്ങളായി ഹിന്ദിയിൽ പരീക്ഷിച്ച് കൊണ്ടിരുന്ന ഒരു രീതിയാണിത്. താരങ്ങൾ സീരിയൽ കുടുംബത്തിൽ എത്താനുള്ള കാരണം ചിലപ്പോൾ യൂണിറ്റ് വണ്ടിയുടെ വഴിതെറ്റിയതും മറ്റും ആയിരിക്കും.( ഇതൊക്കെ ഒരു റീസണാ? ).ആ വീട്ടിൽ ചെന്ന് കഴിഞ്ഞാൽ പിന്നെ അവര് ഷൂട്ടിങ്ങിനെ പറ്റിയൊന്നും ചിന്തിക്കില്ല. ആ കുടുംബത്തിലെ ഒരംഗത്തെ പോലെ പെരുമാറും. അവരുടെ കൂടെ ആഘോഷിക്കും... മാത്രമല്ല അതു വരെ സീരിയലിൽ പുകഞ്ഞു കൊണ്ടിരുന്ന പ്രശ്നത്തിന് പരിഹാരം കണ്ടെത്താൻ ഇറങ്ങിത്തിരിക്കുകയും ചെയ്യും. കോൺട്രാക്ട് മാരേജ് അല്ലെങ്കിൽ നായകനും നായികയും മറ്റുള്ളവരുടെ മുന്നിൽ അഭിനയിക്കുകയും സ്വന്തം മുറിയിൽ സ്വാഭാവികമായി പെരുമാറുകയും ചെയ്യുന്ന കഥകൾ സീരിയൽ കാണുന്നവർക്ക് കൂടുതൽ താല്പര്യമുള്ള വിഷയമാണെന്ന് തോന്നുന്നു . പല ചാനലിലെയും ജനപ്രിയ സീരിയലുകൾക്ക് ഏകദേശം സമാനമായ സ്വഭാവം കാണാം. മൾട്ടി വേഴ്സ് എന്ന് പറയുന്ന സങ്കല്പം കാലാകാലങ്ങളായി ഏറ്റവും സമർഥമായി പ്രയോജനപ്പെടുത്തുന്നതും സീരിയലിൽ തന്നെയാണ്. ഒരു സീരിയലിലെ കഥാപാത്രം അതേ കഥാപാത്രമായിട്ട് മറ്റൊരു സീരിയലിൽ കടന്നു ചെല്ലും. ഉദാഹരണത്തിന് ഇപ്പോ ഒമ്പതുമണിക്ക് സൂര്യ ടിവിയിൽ ഉള്ള കളിവീട് എന്ന സീരിയലിലെ നായകൻ ആക്സിഡന്റ് ആയി ആശുപത്രിയിൽ കിടക്കുമ്പോൾ അവിടെ അയാളെ നോക്കാൻ വരുന്നത് എട്ടരയ്ക്ക് ഉള്ള ഭാവന എന്ന സീരിയലിലെ നേഴ്സ് ആയിട്ടുള്ള നായികയാണ്. എട്ടരയ്ക്ക് ഭാവനയെ കണ്ടു കൊതിതീരാത്തവർക്ക് ഒമ്പതുമണിക്കും കാണാം. കളിവീട് കാണുന്നവർക്ക് പുതുതായി തുടങ്ങിയ ഭാവനയിലെ കഥാപാത്രത്തെ അറിയാനും ആ സീരിയൽ കാണാനുള്ള പ്രേരണയും ആകും. ( അമ്മയും വല്യമ്മച്ചിയും ഭക്ഷണം കഴിക്കാൻ അരമണിക്കൂർ കൂടി വൈകും എന്ന് മാത്രം..) ഒട്ടുമിക്ക സീരിയലിലെ നായികമാരുടെ ലക്ഷ്യം എന്താണെന്ന് ചോദിച്ചാൽ കലക്ടർ ആവുകയാണ് എന്നത് സ്വാഭാവിക കാര്യമാണ്.. ഒരു സുപ്രഭാതത്തിൽ അവര് അത് തീരുമാനിക്കുകയും നടപ്പിൽ വരുത്തുകയും ചെയ്യുന്നത്.. ഇപ്പോൾ നടക്കുന്ന സീരിയലുകളിൽ ഒന്ന് രണ്ട് നായികമാർ എങ്കിലും കലക്ടർ ആവാൻ പഠിക്കുന്നുണ്ടാവും, ഉറപ്പ്. മുഖ്യമന്ത്രിയായ നായിക വരെ ഉണ്ടെന്ന് കേട്ടു.സ്വർഗ്ഗവും ഭൂമിയും തമ്മിൽ സമയത്തിൽ വ്യത്യാസം ഉണ്ടെന്ന് പറയും പോലെയാണ് സീരിയലും ജീവിതവും തമ്മിലുള്ള സമയ വ്യത്യാസം. സീരിയലിലെ ഒരു ദിവസം എന്ന് പറഞ്ഞാൽ നമ്മുടെ ജീവിതത്തിലെ മൂന്ന് ആഴ്ചയാണ്. ഈയിടെ ഭക്തിപ്രധാനമായ ഒരു സീരിയലിലെ നായകൻ ഒരു രാത്രിയിൽ നായികയുടെ വീട്ടിൽ കയറിയിട്ട് നായികയുടെ കട്ടിലിനടിയിൽ ഒളിച്ചു. മൂന്നാഴ്ച കഴിഞ്ഞ് ഞാൻ നോക്കുമ്പോഴും അവനാ കട്ടിലിനടിയിൽ തന്നെയുണ്ട്. ഇനി ഒന്നു സങ്കൽപ്പിച്ചു നോക്കാം. ഒരു ദിവസം രാവിലെ 11 മണിയോടെ മലയാളത്തിലെ ഒരു സൂപ്പർ നായിക (ഒരു നായികയെ ഞാൻ മനസ്സിൽ കണ്ടു ) എന്റെ കൊട്ടാരം പോലുള്ള വീട്ടിൽ വന്നു കയറുന്നു. എന്റെ വീട്ടിൽ നിന്ന് ഭക്ഷണം ഒക്കെ കഴിച്ച് വിശേഷങ്ങൾ പറയുന്നു. അത് കഴിഞ്ഞു ഗെസ്റ്റ് റൂമിലേക്ക് പോകുന്ന അവർ അടുത്ത വണ്ടി വിളിച്ചു പോകുമെന്ന് കരുതുമ്പോൾ,.. അത് ചെയ്യാതെ അവര്, ഞാനും ഭാര്യയും യഥാർത്ഥ ഭാര്യാ ഭർത്താക്കന്മാർ ആണോ അതോ കോൺട്രാക്റ്റ് ഭാര്യാ ഭർത്താക്കൻമാരാണോ. എന്റെ മക്കൾ ശരിക്കും എന്റെ മക്കൾ തന്നെയാണോ എന്നൊക്കെ അന്വേഷിക്കാൻ തുടങ്ങിയാൽ എന്തു ചെയ്യും..? ചിന്തിക്കുന്നവന് ദൃഷ്ടാന്തമുണ്ട്.. അല്ലെങ്കിൽ സീരിയൽ എങ്കിലും ഉണ്ട്..