---
author: Beaumaris
categories:
- Entertainment
comment_count: 0
date: 2022-11-17 09:22:02
draft: false
image: https://cdn.boolokam.com/articles/2022/11/1_www-2.jpg
like_count: 60256
share_count: 13987
tags:
- angadi movie
- Featured
- jayan
- kolilakkam movie
- sarathchandran kottarakkara
title: ജയൻ - ഒരു ഓർമ, ജയന്റെ മരണം നേരിൽ കണ്ട സുഹൃത്തും സിനിമാകഥാകൃത്തുമായ ശരത് ചന്ദ്രന്റെ
  കുറിപ്പ്
view_count: 863734
---

#### **ജയൻ നമ്മെ വിട്ട് പോയിട്ട് 42 വർഷം തികയുമ്പോൾ ജയന്റെ ­അവസാന നിമിഷങ്ങൾ സുഹൃത്തും സിനിമാ കഥാകൃത്തുമായ ശരത് ചന്ദ്രൻ വെളിപ്പെടുത്തിയതാണ് ഇപ്പോൾ വൈറലാകുന്നത്.**

### **ജയൻ - ഒരു ഓർമ** **ശരത് ചന്ദ്രൻ കൊട്ടാരക്കര**

നമ്മുടെ യശശരീരനായ ജയനെ ഞാൻ ആദ്യമായി പരിചയപ്പെടുന്നതും അടുത്തറിയുന്നതും ഐ വി ശശി സംവിധാനം ചെയ്ത "കാന്തവലയ"ത്തിന്റെ സെറ്റിൽ വെച്ചാണ്.എറണാകുളത്തെ ബോൾഘാട്ടി പാലസിൽ വെച്ച് ചിത്രത്തിന്റെ പ്രൊഡ്യൂസർ വേണുഗോപാൽ ആണ് എനിക്ക് അദ്ദേഹത്തെ പരിചയപ്പെടുത്തിയത്. തലശ്ശേരി രാഘവന്റെ നോവലിനെ ആസ്പദമാക്കി തോപ്പിൽ ഭാസി തിരക്കാഥ രചിച്ചു കെ എസ് സേതുമാധവൻ സാർ സംവിധാനം ചെയ്യാനിരുന്ന ചിത്രം ആയിരുന്നു "കാന്തവലയം". ഏതാനും വ്യക്തിപരമായ കാരണങ്ങളാൽ സേതുമാധവൻ സാർ ഈ പ്രോജെക്ടിൽ നിന്ന് ഒഴിയുകയും മറ്റാരെ കൊണ്ടെങ്കിലും സംവിധാനം ചെയ്യിച്ചു കൊള്ളു എന്ന് പറയുകയും ചെയ്തു. ജയൻ, സോമൻ, സീമ തുടങ്ങിയ മുൻനിര താരങ്ങളുടെ ഡേറ്റ് കൈവശം ഉണ്ടായിരുന്ന നിർമ്മാതാവ് എന്ത് ചെയ്യണമെന്നറിയാതെ നിന്നപ്പോൾ സീമയുടെ നിർദ്ദേശപ്രകാരം ആണ് സംവിധാന ചുമതല ഐ വി ശശിയെ ഏൽപ്പിക്കാം എന്ന തീരുമാനം ഉണ്ടായത്. തുടർന്ന് ശശിയെ കാണുകയും അദ്ദേഹം സമ്മതിക്കുകയും അധ്വാൻസ് തുക സ്വീകരിക്കുകയും ചെയ്തു. എന്നാൽ സ്ക്രിപ്റ്റ് വായിച്ച ശശിക്ക് അവിടവിടെ വല്ലാതെ ഇഴച്ചിൽ തോന്നിക്കുകയും ഈ സ്ക്രിപ്റ്റ് ദാമോദരൻ മാഷേ കൊണ്ട് എഴുതിച്ചാലോ എന്ന് അഭിപ്രായം പറയുകയും ചെയ്തു.. "അങ്ങാടി" യുടെ വൻ വിജയത്തോടെ മലയാളത്തിൽ ദാമോദരൻ മാഷിനു നല്ല മാർക്കറ്റ് ഉണ്ടായിരുന്ന സമയം ആണ്. അങ്ങനെ അദ്ദേഹം തിരക്കഥ എഴുതി പൂർത്തിയാക്കി. എന്നാൽ തിരക്കഥ വായിച്ച എക്സിക്യൂട്ടീവ് പ്രൊഡ്യൂസർ ആയിരുന്ന തോമസ് സാർ നു ഇത് ഒട്ടും പിടിച്ചില്ല. അത് അദ്ദേഹം എല്ലാവരും ഉണ്ടായിരുന്ന വേദിയിൽ വെച്ച് തന്നെ തുറന്നു പറഞ്ഞു.. ഇതിലും ഭേദം തോപ്പിൽ ഭാസി എഴുതിയത് തന്നെയായിരുന്നു എന്ന്. ഇത് കേട്ട ഐ വി ശശിയ്ക്കും ഒന്നും പറയാൻ സാധിച്ചില്ല. രാസലീല, മണിമുഴക്കം തുടങ്ങിയ ചിത്രങ്ങളുടെ നിർമ്മാതാവ് ആയിരുന്നു തോമസ് സാർ.. തങ്ങളെക്കാൾ ഒക്കെ വളരെ സീനിയർ. രാജേഷ് ഖന്ന നായകനായ തന്റെ ഹിന്ദി ചിത്രത്തിന്റെ ഷൂട്ടിങ്ങിനായി ശശി ബോംബെയിലേക്ക് മടങ്ങി.. തിരക്കഥ റെഡി ആക്കി തന്നെ അറിയിച്ചാൽ മതി എന്ന് അദ്ദേഹം പറഞ്ഞു. വീണ്ടും ധർമ്മസങ്കടത്തിലായ നിർമ്മാതാവ് വേണുഗോപാൽ നോവലിസ്റ്റ് തലശ്ശേരി രാഘവന്റെ അടുത്ത് വരികയും തിരക്കഥ എഴുതി തരാൻ ആവശ്യപ്പെടുകയും ചെയ്തു. എന്ത് കൊണ്ടോ അദ്ദേഹം എഴുതി കൊടുത്ത സ്ക്രിപ്റ്റും ശരിയായി വന്നില്ല. അങ്ങനെയാണ് വേണുഗോപാലിന്റെ കാൾ കൽക്കട്ടെയിലുള്ള എനിക്ക് വരുന്നത്. കൊട്ടാരക്കരയിലെ വീട്ടിൽ ഇടയ്ക്കിടെ വരാറുള്ള ഒരു സുഹൃത്ത് ആയിരുന്നു വേണു... പോരാത്തതിന് ഞാൻ ശ്രീകുമാരൻ തമ്പിയുടെ "സിംഹാസനത്തിൽ" വർക്ക്‌ ചെയ്തിട്ടുള്ളതും അറിയാം. ഈ മൂന്ന് സ്ക്രിപ്റ്റ്കളും ഒന്നാക്കി പുതിയ ഒരു തിരക്കഥ രൂപപ്പെടുത്താൻ സഹകരിക്കാമോ എന്നായിരുന്നു വേണു വിന്റെ ചോദ്യം. ഞാൻ സമ്മതിക്കുകയും ചെയ്തു. തുടർന്ന് എറണാകുളം എയർ ലൈൻസ് ഹോട്ടലിൽ എത്തുകയും സ്ക്രിപ്റ്റ് വായിക്കുകയും ചെയ്തു. ഐ വി ശശിയുടെ അസോസിയേറ്റ് ആയിരുന്ന റഷീദ് കാരാപ്പുഴയും അന്ന് അവിടെ വേണുഗോപാലിനൊപ്പം ഉണ്ടായിരുന്നു. അങ്ങനെ ഞാൻ എന്റെ സ്വന്തം ഇഷ്ടപ്രകാരം ആ തിരക്കഥയിൽ ഒരു ട്രാക്ക് കൂടി എഴുതി ചേർത്തു. അതായിരുന്നു ചിത്രത്തിലെ പ്രേംജി - ഉഷാകുമാരി കുടുംബ പശ്ചാത്തലം. ചുരുങ്ങിയ ദിവസങ്ങൾ കൊണ്ട് ഞാൻ സ്ക്രിപ്റ്റ് പൂർത്തിയാക്കി. തുടർന്ന് ഐ വി ശശി ബോംബയിൽ നിന്ന് മടങ്ങി വരികയും സ്ക്രിപ്റ്റ് വായിച്ചു ഇഷ്ടപ്പെടുകയും ഷൂട്ടിങ് ആരംഭിക്കുകയും ചെയ്തു. അങ്ങനെയാണ് ജയനെ പരിചയപ്പെടാനും അടുത്തിടപ്പഴകാനും ഉള്ള ഭാഗ്യം എനിക്ക് കൈ വരുന്നത്. ടി.വി.കമ്പയിൻസിനു വേണ്ടി തോമസും വേണുഗോപാലും ചേർന്നു നിർമ്മിച്ച ചിത്രമായിരുന്നു "കാന്തവലയം". 1980 ജൂൺ 19നു ആണ് ചിത്രം റിലീസ് ആയത്. ജയൻ, മോഹൻ, രവികുമാർ ,ബഹദൂർ, കൃഷ്ണചന്ദ്രൻ, മാസ്റ്റർ ശേഖർ, പ്രേംജി, സീമ, ശ്രീലത, ഉഷാകുമാരി, ബേബി സുമതി, കോട്ടയം ശാന്ത തുടങ്ങിയ വൻ താരങ്ങൾ മിഴിവേകിയ ഒരു ആക്ഷൻ -കം- കുടുംബചിത്രം. ശ്യാമിൻ്റെ സംഗീതവും ഏറ്റുമാനൂർ സോമദാസിൻ്റെ വരികളും. പാട്ടുകൾ ശ്രദ്ധിക്കപ്പെട്ടിരുന്നു കൂട്ടത്തിൽ ഏറെ ശ്രദ്ധിക്കപ്പെട്ട ഗാനം യേശുദാസ് പാടിയ "ശില്പി പോയാൽ ശിലയുടെ ദു:ഖം സത്യമോ അതോ മിഥ്യയോ " തന്നെ. നഗരത്തിലെ ഭീമൻ പോസ്റ്ററുകളിൽ ജയൻ്റെയും സീമയുടെയും ചിത്രങ്ങൾ പ്രേക്ഷകലക്ഷങ്ങളെ ആകർഷിച്ചു എന്നതാണ് സത്യം. *സുമുഖനും സുന്ദരനും ശുഭ്ര വസ്ത്രധാരിയായ നായകൻ* ചിത്രത്തിൽ ജയന് ഒരു ആന്റിഹീറോ പരിവേഷം ആയിരുന്നു. സുമുഖനും സുന്ദരനും ശുഭ്ര വസ്ത്രധാരിയുമായ ഒരു സ്ത്രീലംബടന്റെ വേഷം ആയിരുന്നു ജയന്. അദ്ദേഹത്തിന് ചിത്രത്തിൽ പേരില്ല. അജ്ഞാതൻ എന്ന കഥാപാത്രം ആയിരുന്നു.. തന്റെ രണ്ടാനമ്മയിൽ നിന്നും ചെറുപ്പത്തിൽ നേരിട്ട ക്രൂരത മൂലമായിരുന്നു അദ്ദേഹം ഇങ്ങനെ ആയത്. സീമ അവതരിപ്പിച്ച മേരി ഹാൻസ് എന്നാ കഥാപാത്രത്തെ ബലാത്ക്കാരം ചെയ്തു കീഴ്പ്പെടുത്തുന്നത്തോടെ ആണ് ചിത്രം പുരോഗമിക്കുന്നത്.ചിത്രത്തിന്റെ ഷൂട്ടിംഗ് എറണാകുളത്തും പരിസര പ്രദേശങ്ങളിലും ആയിരുന്നു. ചിത്രത്തിന്റെ ക്യാമറ രാമചന്ദ്രബാബുവും മേക്കപ്പ് എം ഓ ദേവസ്യയും ആയിരുന്നു. അന്ന് ദേവസ്യയുടെ അസിസ്റ്റന്റ് ആയിരുന്ന മോഹൻദാസ് ജയന്റെ പ്രീതി സമ്പാദിക്കുകയും പിന്നീട് ജയന്റെ പേർസണൽ മേക്കപ്പ് മാൻ ആവുകയും പിൽക്കാലത്ത് ജയമോഹൻ എന്ന പേരിൽ അറിയപ്പെടുകയും ചെയ്തു. ![](https://cdn.boolokam.com/articles/2022/11/1_www-2.jpg)പിന്നീട് പാഗ്രോവ് ഹോട്ടലിലും പല സിനിമ സെറ്റിലുമായി ആ ബന്ധം തുടർന്നു.തുടർന്ന് ഞാൻ വർക്ക്‌ ചെയ്യുന്ന ചിത്രം "കോളിളക്കം" ആയിരുന്നു.ഹിന്ദിയിൽ യാഷ് ചോപ്ര സംവിധാനം ചെയ്ത "വക്ത്" എന്ന ചിത്രത്തിന്റെ റീമേക്കായിരുന്നു കോളിളക്കം.1980-നവംബർ 16 ചിത്രത്തിന്റെ ക്ലൈമാക്സ്‌ രംഗം ചിത്രീകരിക്കുന്ന ദിവസം.ആ ദിവസത്തെക്കുറിച്ചോർക്കുമ്പോൾ ആർത്തുപെയ്യുന്ന മഴയാണു മനസ്സിലേക്കു വരുന്നത്. എണ്ണം പറഞ്ഞ നടന്മാരെയാണു സംവിധായകൻ പി.എൻ.സുന്ദരവും നിർമാതാവ് സി.വി.ഹരിഹരനും അണിനിരത്തിയത്.ക്ലൈമാക്സിലെ സംഘട്ടനരംഗങ്ങൾ ഷോലാവാരം ലേക്കിന് സമീപത്തും ഹെലികോപ്റ്റർ രംഗങ്ങൾ ഷോലാവാരം എയർസ്ട്രിപ്പിലും ചിത്രീകരിക്കാനാണ് ഉദ്ദേശിച്ചത്. ചെന്നൈയിൽ നിന്നും 25 കിലോമീറ്റർ അകലെയാണ് ഷോലാവാരം. പ്രൊഡക്ഷൻ ടീം തലേ ദിവസം പീരുമേട്ടിൽ പോയി ജയനെ നേരിട്ട് കണ്ടു അറിയിച്ചതിനെ തുടർന്നാണ് ജയൻ ക്ലൈമാക്സ്‌ ചിത്രീകരണത്തിന് ചെന്നൈയിൽ എത്തുന്നത്.മദിരാശി ദക്ഷിണേന്ത്യൻ സിനിമയുടെ തലസ്ഥാനമായിരുന്ന കാലത്ത് നക്ഷത്രങ്ങളുടെ വാസസ്ഥലമായിരുന്നു പാംഗ്രോവ് ഹോട്ടൽ. സിനിമയിൽ സജീവമായി മദ്രാസിലെത്തിയ നാൾ മുതൽ പാംഗ്രോവ് ഹോട്ടലായിരുന്നു ജയന്റെ സങ്കേതം. ജീവിതത്തിന്റെ ക്ലൈമാക്സിലേക്കു ജയൻ ഇറങ്ങിപ്പോയതും ഇവിടുത്തെ 407-ാം നമ്പർ മുറിയിൽ നിന്നാണ്. കോളിളക്കത്തിന്റെ ക്ലൈമാക്സ് ചിത്രീകരണത്തിനായി മുംബൈയിൽ നിന്നു ഹെലികോപ്റ്ററെത്തിയെന്ന സന്ദേശം ലഭിച്ചതോടെയാണു തിരക്കിട്ടു മദിരാശിയിലേക്കു വന്നത്. ക്ലൈമാക്സ് ചിത്രീകരിച്ചു ഉടൻ മടങ്ങാനായിരുന്നു പദ്ധതി.രാവിലെ 7ന് എല്ലാവരും ഷോളവാരത്തെ എയർ സ്ട്രിപ്പിലെത്താനായിരുന്നു പ്ലാൻ. മഴ കാരണം അതു നീണ്ടു.... പാംഗ്രോവ് ഹോട്ടലിന്റെ മുറികളിലും മുറ്റത്തുമൊക്കെയായി അണിയറ പ്രവർത്തകരുണ്ട്. ഞാൻ ബാലൻ കെ.നായരുടെ മുറിയിൽ സംസാരിച്ചു കൊണ്ടിരുന്നപ്പോൾ, യൂണിറ്റിലൊരാൾ വന്നു പറഞ്ഞു. ‘സ്റ്റണ്ട് പാർട്ടിയുടെ ജീപ്പ് അപകടത്തിൽപെട്ടു. സാരമായ പരുക്കില്ലെന്നറിഞ്ഞതോടെ ആശ്വാസം ആയിരുന്നു.ഒൻപതു മണിയോടെ മഴയൊന്നു കുറഞ്ഞു. മേക്കപ്പിലായിരുന്ന ജയൻ ഇറങ്ങിവന്ന് സ്വന്തം ഫിയറ്റ് കാറിൽ ലൊക്കേഷനിലേക്ക് തിരിച്ചു. തൊട്ടുപിന്നാലെ, ഞാനും ബാലൻ കെ.നായരും മറ്റൊരു കാറിൽ പുറപ്പെട്ടു...പത്തരയോടെ ഷോളവാരത്തെത്തിയപ്പോഴേക്കും മഴ നന്നായി കുറഞ്ഞു. ഷൂട്ടിങ്ങിനായി തിരക്കിട്ട ഒരുക്കങ്ങൾ തുടങ്ങി. ചിത്രീകരണം നടക്കേണ്ട റൺവേയിൽ നിന്നു മാറി ഗെസ്റ്റ് ഹൗസിൽ സഹസംവിധായകരായ സോമൻ അമ്പാട്ടിനും മേലാറ്റൂർ രവിവർമയ്ക്കുമൊപ്പം ഞാൻ ക്ലൈമാക്സ് രംഗത്തെക്കുറിച്ചു ചർച്ച ചെയ്യുന്നതിനിടെയാണ് ഭക്ഷണവുമായി പ്രൊഡക്‌ഷൻ ബോയ് സെൽവമണിയെത്തിയത്. ‘ഞാനും ഒന്നും കഴിച്ചില്ല’ എന്നു പറഞ്ഞ് ജയനും വന്നു. എഴുതി കൊണ്ടിരുന്ന ഞാൻ എന്റെ ഭക്ഷണപ്പൊതി ജയനു നീട്ടി. ഇഡ്ഡലിയും ഉഴുന്നുവടയും കഴിക്കുന്നതിനിടെ, ആയിടെ പുറത്തിറങ്ങിയ "ദീപം" എന്ന സിനിമയെക്കുറിച്ചു ചോദിച്ചു. ‘ഇറ്റ് ഈസ് എ ഗുഡ് ഫിലിം, ഹൗസ്ഫുള്ളാണ്... സംവിധായകൻ പി.ചന്ദ്രകുമാർ വിളിച്ചിരുന്നു’ എന്ന് ജയൻ എന്നോടു പറഞ്ഞു. അദ്ദേഹം എന്നോട് പറഞ്ഞ അവസാന ഡയലോഗ്! ... ഇത്രയും പറഞ്ഞു ജയൻ ധൃതിയിൽ ലൊക്കേഷനിലേക്ക് പോയി. ക്ലൈമാക്സിൽ ഹെലികോപ്റ്റർ സംഘട്ടനരംഗമില്ല. പ്രമുഖ നടന്മാരെല്ലാം ഒന്നിക്കുമ്പോൾ വ്യത്യസ്ത ക്ലൈമാക്സ് ...വേണമെന്ന ആലോചനയാണു ഹെലികോപ്റ്ററിലെത്തിച്ചത്. സംഘട്ടനത്തിനു ശേഷം ശുഭാന്ത്യമാണു കോളിളക്കത്തിന്റെ ക്ലൈമാക്സായി എഴുതിവച്ചിരുന്നത്. സുകുമാരൻ ഓടിച്ചു വരുന്ന ബൈക്കിന്റെ പിന്നിൽ കയറി നിന്ന് ജയൻ ഹെലികോപ്റ്ററിന്റെ ലാൻഡിംഗ് ലെഗ്ഗിൽ പിടിച്ചു കയറുന്നതാണ് രംഗം.. കുഴപ്പമൊന്നുമില്ലാതെ ഈ രംഗം പൂർത്തിയാക്കുകയും ചെയ്തു. സംവിധായകൻ ഈ രംഗത്തിന്റെ ഷൂട്ടിൽ സംതൃപ്തനും ആയിരുന്നു. എന്നാൽ തന്റെ പ്രകടനത്തിൽ അസംതൃപ്തനായിരുന്ന ജയനായിരുന്നു മറ്റൊരു ഷോട്ട് എടുക്കാൻ സംവിധായകനെ നിർബന്ധിച്ചത്. റീടേക്കിൽ ഹെലിക്കോപ്റ്റർ നിയന്ത്രണം വിട്ട് ഇടിക്കുകയായിരുന്നു.പറക്കാൻ ശ്രമിച്ച കോപ്റ്ററിന്റെ ബാലൻസ് നഷ്ടപ്പെട്ടു ഗ്രൗണ്ടിലേക്ക് വീണു. വീണ്ടും പൊങ്ങി കുറെ അകലം നീങ്ങി നിലംപതിച്ചു. ഒടിഞ്ഞ പങ്ക ജയന്റെ തലയിൽ അടിച്ചു. ഹെലികോപ്റ്റർ ബാലൻസ് നഷ്ടമായപ്പോൾ ജയൻ പുറത്തേക്ക് ചാടിയത് ആകുമെന്ന് തോന്നുന്നു. അതോ പിടി വിട്ടു പോയതാണോ എന്നും അറിയില്ല. തലയിലേറ്റ മുറിവിലൂടെ രക്തം ധാര ധാരയായി ഒഴുകി. ജയൻ തല പൊത്തി പിടിച്ചുകൊണ്ട് ഹോസ്പിറ്റലിലേക്ക് പോകാമെന്ന് പറഞ്ഞു. ജയനെയും കൊണ്ട് അദ്ദേഹത്തിന്റെ കാറിൽ പ്രൊഡക്ഷൻ എക്സിക്യൂട്ടീവ് കല്ലിയൂർ ശശി ഹോസ്പിറ്റലിലേക്ക് പുറപ്പെട്ടു. തീ കത്താൻ തുടങ്ങിയ കോപ്റ്ററിന്റെ അടുത്തായി വീണ ബാലേട്ടനെയും കൊണ്ട് ഞങ്ങൾ വടപളനിയിലുള്ള വിജയ ഹോസ്പിറ്റലിലേക്കു പുറപ്പെട്ടു. ഭാഗ്യത്തിന് അദ്ദേഹത്തിന് അത്ര സാരമായ പരിക്കില്ലായിരുന്നു.ജയനെയും കൊണ്ട് ജനറൽ ആശുപത്രിയിലേക്ക് ആയിരുന്നു കല്ലിയൂർ ശശി പോയത്. മഴ വെള്ളം കാരണം വളരെ താമസിച്ചാണ് ഹോസ്പിറ്റലിൽ എത്താൻ സാധിച്ചത്. വില്ലനായെത്തിയ മരണം അങ്ങനെ ജയനെന്ന ഹീറോയെ കവർന്നെടുത്തു.