---
author: Beaumaris
categories:
- Entertainment
comment_count: 0
date: 2022-10-17 16:10:47
draft: false
image: ''
like_count: 55797
share_count: 40610
tags:
- anoop menon
- KING FISH MOVIE
- Ranjith
title: അനൂപ് മേനോനും, രഞ്ജിത്തും ആചരിച്ചു പോരുന്ന മാടമ്പി ഫ്യൂഡലിസത്തിന്റെ ചന്ദ്രോത്സവമാണ്
  'കിങ് ഫിഷ്'
view_count: 1377147
---

**രജിത് ലീല രവീന്ദ്രൻ**

സിനിമയ്ക്കകത്തെ സിനിമയിൽ തുടർച്ചയായി പരാജയങ്ങൾ ഏറ്റുവാങ്ങുന്ന നായകനടനെ സുഹൃത്ത് ഉപദേശിക്കുന്നു.

"മലയാള പടം കേരളത്തിൽ ഷൂട്ട് ചെയ്താൽ മതി. മ്മടെ കണ്ണമ്മൂല, കണ്ണമ്മാലി, കുറ്റിച്ചിറ കിഴക്കേകോട്ട ഈടത്തെ മണ്ണിന്റെയും ചെളിയുടേം മണം.പിന്നെ കുളിക്കാത്ത, പല്ലുതേക്കാത്ത കുറെ ക്യാരക്ടർസ്. ജീവിതത്തിന്റെ എല്ലാ വൃത്തികേടും, ചെളിയും, മൂക്കളയും എല്ലാം തുറന്നു കാട്ടുന്ന റിയലിസം."

അപ്പോൾ നായകനടന്റെ മറുപടി ഇങ്ങനെയാണ് "എടാ ജീവിതം അതേപോലെ എടുത്തുവെക്കുന്നതല്ല എന്റെ സിനിമ. അതിനേതെങ്കിലും മൊബൈൽ ഫോൺ ഓൺ ചെയ്ത് ഏതെങ്കിലും വീടിന്റെ അട്ടത്തു വെച്ചാൽ മതിയല്ലോ."

കഥയും, തിരക്കഥയും, സംവിധാനവും ചെയ്തു അനൂപ് മേനോൻ നടിച്ചു പുറത്തിറക്കിയ 'കിങ് ഫിഷ്' എന്ന സിനിമയിലെ രംഗമാണിത്. സിനിമയിലെ കേന്ദ്ര കഥാപാത്രമായ ഭാസ്കര വർമ്മയായി അനൂപ് മേനോനും, അമ്മാവൻ ദശരഥ വർമ്മയായി കേരള ചലച്ചിത്ര അക്കാദമി ചെയർമാൻ രഞ്ജിത്തും അഭിനയിച്ചു 'തകർക്കുകയാണ്'.ക്ഷത്രിയ വീര്യവും, സിരകളിലെ രക്തവും എല്ലാം കൃത്യമായ ഇടവേളകളിൽ ഈ സിനിമ ചർച്ച ചെയ്യുന്നുണ്ട്. തങ്ങളുടെ മുൻകാല സിനിമകളിൽ അനൂപ് മേനോനും, രഞ്ജിത്തും ആചരിച്ചു പോരുന്ന മാടമ്പി ഫ്യൂഡലിസത്തിന്റെ ചന്ദ്രോത്സവമാണ് 'കിങ് ഫിഷ്' .

അനൂപ് മേനോനും,രഞ്ജിത്തും സംസാരിച്ചുകൊണ്ടിരിക്കുമ്പോൾ അവരുടെ വീടിന്റെ അട്ടത്ത് അവരറിയാതെ മൊബൈൽഫോൺ ഓൺ ചെയ്തു വച്ചുണ്ടാക്കിയ സിനിമയാണോ കിംഗ്ഫിഷ് എന്നൊരു സംശയം സിനിമ കാണുമ്പോൾ തോന്നി പോകും.

ധനുഷിന്റെ 'തിരുച്ചിത്രമ്പലം' കാണാൻ വേണ്ടി 'സൺ നെക്സ്റ്റ്' സബ്സ്ക്രിപ്ഷൻ എടുത്തതിനാലും, ഏറ്റവും കൂടുതൽ വെറുപ്പിക്കുക ദശരഥവർമ്മയാണോ അതോ മരുമകൻ ഭാസ്കര വർമ്മയാണോ എന്നറിയണമെന്നുള്ളത് കൊണ്ടും സിനിമ തീരുന്നതുവരെ നോക്കിയിരുന്നു. രഞ്ജിത്തിനെ പോലെ ആളുകളെ വെറുപ്പിക്കാൻ അനൂപ് മേനോനാകുന്നില്ലെങ്കിലും 'എന്തൊരു വെറുപ്പിക്കലാ അനൂപേ ഇങ്ങള് 'എന്ന് ചോദിക്കാതിരിക്കാൻ കഴിയുന്നുമില്ല.