---
author: Beaumaris
categories:
- Entertainment
comment_count: 0
date: 2022-08-09 04:02:56
draft: false
image: ''
like_count: 10806
share_count: 8947
tags:
- cinema
- mohanlal
- sreenivasan
title: ആദ്യമായി മോഹൻലാലിനെ കണ്ടതിനെക്കുറിച്ച് ശ്രീനിവാസൻ പറഞ്ഞത്
view_count: 482700
---

**Shibu Gopalakrishnan** ഇവരെ കുറിച്ചോർക്കുമ്പോൾ ആദ്യം മനസ്സിൽ എത്തുന്നത് സിനിമയിൽ ഇല്ലാത്ത ഒരു സീനാണ്. ആദ്യമായി മോഹൻലാലിനെ കണ്ടതിനെക്കുറിച്ച് ശ്രീനിവാസൻ തന്നെ പറഞ്ഞത്. മദിരാശിയിൽ അഭിനയമോഹവുമായി കഴിയുന്ന ശ്രീനിവാസന്റെ അടുത്തേക്ക് ഒരു സുഹൃത്ത് മോഹൻലാലിനെ കൂട്ടിക്കൊണ്ടുവന്നു. അന്നു ലാലിന്റെ കാലിനു ഇത്തിരി മുടന്തുണ്ട്, ബൈക്കിൽ നിന്നു വീണിട്ടു കിട്ടിയതാണ്. സിനിമാഭിനയമാണ് ലക്ഷ്യം എന്നറിഞ്ഞപ്പോൾ ശ്രീനിവാസൻ ചോദിച്ചു. "നാടകങ്ങളിൽ അഭിനയിച്ചിട്ടുണ്ടോ?" "ഇല്ല" "അഭിനയം ഇൻസ്റ്റിട്യൂട്ടിൽ പഠിച്ചിട്ടുണ്ടോ?" "ഇല്ല" ഒരുപാട് നാടകങ്ങളിൽ അഭിനയിക്കുകയും അഭിനയം ശാസ്ത്രീയമായി ഇൻസ്റ്റിട്യൂട്ടിൽ പഠിക്കുകയും ചെയ്ത എന്നെപോലെയുള്ള മിടുക്കന്മാർ ഇവിടെ നിൽക്കുമ്പോൾ ഇതൊന്നും ഇല്ലാത്ത ബലൂൺ വീർപ്പിച്ച പോലത്തെ മുഖമുള്ള ഒരുത്തൻ അഭിനയിക്കാൻ വന്നിരിക്കുന്നു. മോനെ, പട്ടിണികിടന്നു ചാവണ്ടെങ്കിൽ ഇപ്പോൾ തന്നെ നാട്ടിലേക്ക് വിട്ടോ, ശ്രീനിവാസൻ മനസ്സിൽ പറഞ്ഞു.അന്നു തുടങ്ങിയ യാത്ര എത്തിനിൽക്കുന്ന ഏറ്റവും പുതിയ സീനാണ് ഇത്. നമ്മളിൽ എല്ലാവരിലും കളഞ്ഞുപോയ ഒരു ആത്മസുഹൃത്തിന്റെ അന്വേഷണം ഉണ്ട്. അതും കൂടിയാണ് പലപ്പോഴും ജീവിതം. ഒരിക്കൽ കൂടി കണ്ടിരുന്നെങ്കിൽ, ഒന്നു കെട്ടിപ്പിടിച്ചേനെ എന്നുകരുതുന്ന, അപ്പോൾ അറിയാതെ ഒരു ഉമ്മ ആഴങ്ങളിൽ എവിടെനിന്നോ പൊട്ടിപ്പുറപ്പെട്ടു വന്നേനെ എന്നുകരുതുന്ന, ആരുടെയൊക്കെയോ ഒരു ദാസനോ വിജയനോ കൂടിയാണ് നമ്മൾ. അതുകൊണ്ടു കൂടിയാവണം ഈ ഉമ്മ നമ്മളെ വന്നു ഇത്രമേൽ ആർദ്രമായി തൊടുന്നത്.