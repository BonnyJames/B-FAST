---
author: Beaumaris
categories:
- Entertainment
comment_count: 0
date: 2023-07-04 05:28:34
draft: false
image: ''
like_count: 57275
share_count: 33216
tags:
- malayalam movie
- Thrishanku
- Thrishanku Malayalam Movie
title: ഒറ്റ വാചകത്തിൽ പറയുകയാണെങ്കിൽ കണ്ടിരിക്കാവുന്ന ഒരു സിംപിൾ പടം, അതാണ് ത്രിശങ്കു
view_count: 1518581
---

**Vani Jayate** ഒറ്റ വാചകത്തിൽ പറയുകയാണെങ്കിൽ കണ്ടിരിക്കാവുന്ന ഒരു സിംപിൾ പടം. അതാണ് ത്രിശങ്കു. തീയറ്ററിലേത് പോലെ ഒടിടിയിലും വന്നതറിയാതെ പോയി. അതുകൊണ്ട് തന്നെ കാര്യമായ മുൻവിധികൾ ഒന്നും കൂടാതെ വെറും നേരമ്പോക്കിനാണ് കാണാൻ ഇരുന്നത്. ആ നേരമ്പോക്ക് വലിയ ഉടവും ചതവും കൂടാതെ പ്രേക്ഷകർക്ക് നൽകുന്നതിൽ വിജയിച്ചിട്ടുണ്ട്. ഇത്തരത്തിലുള്ള കഥ പറയാൻ ശ്രമിക്കുന്നവർ കുത്തിക്കയറ്റാൻ നോക്കുന്ന സ്ലാപ്പ് സ്റ്റിക്ക് കോമഡിയും, അതിഭാവുകത്വം സ്ഫുരിക്കുന്ന കഥാപാത്രങ്ങളും പാടെ ഒഴിവാക്കാൻ ശ്രമിച്ചിട്ടുണ്ട് തിരക്കഥയിൽ. സ്വാഭാവികമായി ഉണ്ടാവുന്ന നർമ്മ മുഹൂർത്തങ്ങൾക്കാണ് മുൻ‌തൂക്കം കൊടുത്തിരിക്കുന്നത്. അതുകൊണ്ട് തന്നെ വലിയ ബോറടികൾ കൂടാതെ കണ്ടിരിക്കാൻ പ്രേക്ഷകർക്ക് ആവും. [](https://cdn.boolokam.com/articles/2023/07/qqqwwww.png)പ്രണയത്തിൽ ജാതിക്കും മതത്തിനും മറ്റുള്ള ഭേദഭാവങ്ങൾക്കും ഒരു സ്ഥാനവുമില്ല എന്നത് കാലത്തിനൊപ്പം എല്ലാവരും അംഗീകരിക്കേണ്ട വസ്തുതയാണ്. എന്നാൽ ആ പ്രണയം നന്മയുള്ളതും, കളങ്കമറ്റതും ആവണം എന്ന് മാത്രം. ആരെ പ്രണയിക്കണം എന്നുള്ള വകതിരിവ് എല്ലാവര്ക്കും വേണ്ട ഒരു കാര്യമാണ് എന്നാണ് രണ്ടു പ്രണയങ്ങളെയും, തുടർന്നുള്ള ഒളിച്ചോട്ടങ്ങളെയും ചേർത്ത് കാണിച്ചുകൊണ്ട് പറയാൻ ശ്രമിച്ചിരിക്കുന്നത്. കോൺട്രാസ്റ്റിംഗ് ആയ രണ്ടു അമ്മാവന്മാരുടെ കാരക്ടറൈസേഷനും കാസ്റ്റിംഗുമാണ് ഈ സിനിമയെ രസകരമായി മുന്നോട്ട് പോവുന്നത്. അന്ധവിശ്വാസിയും അത്യാവശ്യം ചൊറിയനുമായ ചന്ദ്രമാമയായി നന്ദുവും, നാസ്തികനും, എടുത്തു ചാട്ടക്കാരനുമായ ബിജുമാമയായി സുരേഷ് കൃഷ്ണയും കൃത്യമായി ചേർന്ന് പോവുന്നുണ്ട്. രണ്ടു മതങ്ങളിൽ പെട്ട പ്രണയജോഡികൾ, ഒളിച്ചോടാൻ ശ്രമിക്കുന്ന അതെ ദിവസം തന്നെ അതിലൊരാളുടെ സഹോദരിയും അതെ കാരണം കൊണ്ട് തന്നെ ഒളിച്ചോടുന്നു എന്ന അസാധാരണമായ അവസ്ഥയും.. ആ ഒളിച്ചോടിയ സഹോദരിയെ അന്വേഷിക്കാൻ, അമ്മാവന്മാരുടെ കൂടെ ഇറങ്ങുന്ന ട്രിപ്പ് തന്നെ ഒരു ഒളിച്ചോട്ടമായി മാറ്റേണ്ടി വരുന്ന ഒരു അവസ്ഥയും സമാന്തരമായിട്ടാണ് കഥ പുരോഗമിക്കുന്നത്. വലിയ ഏച്ചുകെട്ടും, സബ്പ്ലോട്ടുകളും ഒന്നും കൂടാതെ ഒതുക്കത്തോടെയും ലളിതമായും അത് പറഞ്ഞു പോവുന്നുണ്ട് പുതുമുഖ സംവിധായകൻ, അച്യുത് വിനായക്. അതിനിടയിൽ ഇവരെ തേടിയിറങ്ങുന്ന ഉന്നത പോലീസ് ഉദ്യോഗസ്ഥനായ അച്ഛനും കൂട്ടാളിയായ പോലീസ് ഓഫീസറും ചേർന്ന് സമ്മാനിക്കുന്ന പിരിമുറുക്കവും സിനിമയെ കൂടുതൽ എൻഗേജിങ് ആകുന്നുണ്ട്. https://youtu.be/1w0kjsSqIBM മുഖ്യ കഥാപാത്രങ്ങളായി വരുന്ന അർജ്ജുൻ അശോകനും അന്ന ബെന്നും താന്താങ്ങൾക്ക് പരിചിതമായ വേഷപ്പകർച്ചകളിൽ ആണ്. എന്നാൽ അതെ സമയം നന്ദുവും സുരേഷ് കൃഷ്ണയുമാണ് സ്വാഭാവിക നർമ്മത്തിലൂടെ പ്രേക്ഷകരെ കയ്യിലെടുക്കുന്നത്. എവിടെയൊക്കെയോ നമ്മൾ കണ്ടു മുട്ടിയിട്ടുള്ള അമ്മാവന്മാരാണ് രണ്ടു പേരും. കൃഷ്ണകുമാറിന്റെ അച്ഛനും, ബാലാജിയുടെ ഓഫീസറും തങ്ങളുടെ വേഷങ്ങളോട് നീതി പുലർത്തിയിട്ടുണ്ട്. തുടക്കത്തിൽ മുത്തച്ഛനായി വരുന്ന ടിജി രവിക്കും സേതുവിൻറെ മാതാപിതാക്കളായി വരുന്ന പുതുമുഖ താരങ്ങൾക്കും കാര്യമായി ഒന്നും ചെയ്യാനില്ല. സരിൻ ശിഹാബും ശിവ ഹരിഹരനുമാണ്, സുമിയും അലക്സുമായി വേഷമിടുന്നത്. ഏറെ ചിന്തിച്ചു ഇഴകീറി പരിശോധന നടത്താതെ ഒരു 'ഫൺ റൈഡ്' ആസ്വദിക്കുന്ന മൂഡിലാണെങ്കിൽ ധൈര്യമായി കാണാൻ കഴിയുന്ന ഒരു സിനിമയാണ് ത്രിശങ്കു. നെറ്ഫ്ലിക്സിൽ സ്ട്രീം ചെയ്യുന്നുണ്ട്