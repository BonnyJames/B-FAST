---
author: Beaumaris
categories:
- Entertainment
comment_count: 0
date: 2022-09-18 08:48:45
draft: false
image: ''
like_count: 12403
share_count: 3249
tags:
- asifali
- kothu movie
- Madhupal
- roshan mathews
- sibimalayil
title: '"ആസിഫ്, റോഷൻ മഹാവീര്യർക്കും തെക്കൻ തല്ലിനും ശേഷം നിങ്ങൾ ചെയ്ത വേഷങ്ങൾ വീണ്ടും
  അടയാളപ്പെടുത്തുന്നു"'
view_count: 386782
---

**നടനും സംവിധായന് എഴുത്തുകാരനുമായ മധുപാലിന്റെ കുറിപ്പ്** ഒരു ചലച്ചിത്രം ജീവിതത്തിന്റെ നേർ പകർപ്പ് ആവുന്നത് അത് നമ്മൾ നേരിട്ട് അനുഭവിക്കുമ്പോഴാണ്. സിബി സാർ സംവിധാനം ചെയ്ത കൊത്ത് കണ്ടതും കേട്ടതുമൊക്കെയാണെന്ന് തോന്നിപ്പിക്കുമ്പോഴും അത് എത്രമേൽ നമ്മൾ അറിയുന്നു എന്നതാണ് ഈ ചിത്രം പറയുന്നത്.മലയാള സിനിമ കാഴ്ചകളുടെ പുതിയ ലോകം തീർക്കുകയാണ് അതിൽ ബുദ്ധി കൊണ്ടും ഹൃദയം കൊണ്ടും ചെയ്യുന്ന സിനിമകളുണ്ടാവുന്നുണ്ട്. കൊത്ത് ഹൃദയത്തിൽ തൊടുന്ന സിനിമയാണ്. രാഷ്ട്രീയ സിനിമകൾ പലപ്പോഴും വെറുതെ പറഞ്ഞുപോകുന്നത് നമ്മൾ കാണാറുണ്ട്. അത് വാക് ഗരിമയും ഏറ്റുമുട്ടലുകളുടേയും കഥയായി അവസാനിക്കാറുമുണ്ട്. എന്നും മനുഷ്യജീവിതത്തിന്റെ ആഴങ്ങളിൽ നിന്നും സത്യമായ കഥ കണ്ടെത്തുന്ന സിബി സാർ കൊത്തും രാഷ്ട്രീയ കുടുംബങ്ങളിൽ ഇന്നും കാണുന്ന പകർച്ച അടയാളപ്പെടുത്തുകയാണ്. ഓരോ കഥാപാത്രവും അരികിലേക്ക് എത്തുന്നു. ആസിഫ് അലി ഷാനു എന്ന കഥാപാത്രമായി അഭിനയിക്കുന്നു എന്ന് തോന്നിയതേയില്ല. കേരളത്തിൽ രാഷ്ട്രീയ ലോകത്ത് കാണുന്ന ഏറ്റവും സത്യമായ ഒരാളായി പ്രേക്ഷകർക്ക്‌ മുന്നിൽ നിറഞ്ഞാടുകയാണ്. റോഷൻ മാത്യുവിന്റെ സുമേഷും ആ ജീവിതവും മനസ്സിൽ നിറയുന്നുമുണ്ട്. ശ്രീലക്ഷ്മി യുടെ അമ്മിണിയേച്ചിയും നിഖിലയും രഞ്ജിത്ത് എന്ന എഴുത്തുകാരന്റെ സംവിധായകന്റെ സദുവേട്ടൻ എന്ന രാഷ്ട്രീയക്കാരനും ഒരു സ്ഫോടനത്തിൽ മരിച്ചുപോകുന്ന ശിവകുമാറും ഷാനുവിന്റെ കൂട്ടുകാരും ഒരു സീനിൽ വന്നുപോകുന്ന സുദേവ് അടക്കമുള്ള ഓരോ അഭിനേതാക്കളും സിനിമയെ സത്യമുള്ള ജീവിതമാക്കുന്നുണ്ട്. Performance oriented ആയ ഒരു സിനിമ കുടുംബ ജീവിതത്തിന്റെ അരികുകളിലൂടെ അലിയുന്ന സിനിമ കണ്ണൂർ ഭാഷയുടെ ചേർത്തണയ്ക്കൽ അനുഭവിപ്പിക്കുന്ന സിനിമ ഹേമന്ത് കുമാറിന്റെ നാടകത്തിൽ നിന്നും ചലച്ചിത്രത്തിന്റെ സ്വാഭാവികതയിലേക്ക് നയിക്കുന്ന ചിത്രം. ആസിഫ്, റോഷൻ മഹാവീര്യർക്കും തെക്കൻ തല്ലിനും ശേഷം നിങ്ങൾ ചെയ്ത വേഷങ്ങൾ വീണ്ടും അടയാളപ്പെടുത്തുന്നു.