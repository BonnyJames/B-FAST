---
author: Beaumaris
categories:
- Entertainment
comment_count: 0
date: 2023-12-23 08:13:47
draft: false
image: https://cdn.boolokam.com/articles/2023/12/wfffff-3.jpg
like_count: 44677
share_count: 23321
tags:
- neru movie review
- neru reiew
title: തികച്ചും നിയന്ത്രിതമായ 'ലാലിസ'ത്തിൽ യഥാതഥമായ ഒരു മോഹൻലാലിനെ കാലങ്ങൾക്ക് ശേഷം
  ഈ ചിത്രത്തിൽ കാണാം
view_count: 863160
---

**'നേര്' പറഞ്ഞാൽ...** **ഗംഗൻ കോട്ടപ്പറമ്പിൽ** ഒരു മുഴുനീള കോർട്ട് റൂം ഇമോഷണൽ ഡ്രാമ തികഞ്ഞ കയ്യൊതുക്കത്തോടെ പ്രേക്ഷക വിധിക്കായി വിട്ടിരിക്കുകയാണ് ത്രില്ലർ സംവിധായകനായ ജീത്തു ജോസഫ് നേരിലൂടെ. തികച്ചും സാധാരണമായി അനിതരസാധാരണമായി ഒന്നുമില്ലാതെ ഒരു ക്രൈം കോടതി വ്യവഹാരങ്ങളിലൂടെ മുഴുവൻ സമയവും മുന്നോട്ട് കൊണ്ടുപോയി ത്രസിപ്പിക്കുന്ന ക്ലൈമാക്സുകളൊന്നുമില്ലാതെ പ്രേക്ഷകനെ സീറ്റിൽ പിടിച്ചിരുത്തുന്നുണ്ടീ സിനിമ. അതിഭാവുകത്വങ്ങളില്ലാതെ ഒരു കോടതിയിൽ സംഭവിക്കുന്ന ലാഗ് സ്ക്രീനിലും സംഭവിക്കുന്നു എന്നു മാത്രം. കോടതിയിൽ നടക്കുന്ന വിസ്താരങ്ങൾക്ക് സമാന്തരമായി പുറത്തു നടക്കുന്ന കാര്യങ്ങളും കേസിന് ഉപോത്ബലമായ സാങ്കേതികത്വങ്ങളും തെളിവുകളും പ്രേക്ഷകരിലേക്ക് കണക്ട് ചെയ്യുന്നതിലാണ് ഇത്തരം സിനിമകളിൽ എഴുത്തും സംവിധാനവും നേരിടുന്ന വെല്ലുവിളി. ജീത്തു ജോസഫും ശാന്തിമായാദേവിയും അതിൽ നീതി പുലർത്തിയിരിക്കുന്നു എന്ന് പറയാം. ![](https://cdn.boolokam.com/articles/2023/12/wfffff-3.jpg)അമാനുഷികമായ സിദ്ധി വൈഭവമോ കത്തിപ്പടരുന്ന സ്ക്രീൻ പ്രസൻസോ നിലം പരിശാക്കുന്ന ഡയലോഗ് ഡെലിവറികളോ ഇല്ലാത്ത തികച്ചും നിയന്ത്രിതമായ 'ലാലിസ'ത്തിൽ യഥാതഥമായ ഒരു മോഹൻലാലിനെ കാലങ്ങൾക്ക് ശേഷം ഈ ചിത്രത്തിൽ കാണാം. ഒരുപാട് അഭിഭാഷകരെ സ്ക്രീനിലവതരിപ്പിച്ച മലയാള സിനിമയിൽ വിജയമോഹൻ എന്ന വക്കീൽ വേറിട്ട് തന്നെ നില്ക്കും.സിനിമയുടെ ടോട്ടൽ ഇമോഷൻസും കൈയ്യാളുന്ന സാറ എന്ന കഥാപാത്രത്തെ അനശ്വരമാക്കാൻ അനശ്വര രാജന് കഴിഞ്ഞിട്ടുണ്ട്. ലാൽ സിദ്ധിഖ് ജഗദീഷ് എന്നീ വെറ്ററൻസിനിടയിൽ കട്ടയ്ക്കു നിന്ന് ഇമോഷണൽ ബാക്കപ്പ് നല്കുന്ന അസാമാന്യ പാടവം തന്നെ അനശ്വരയുടെ പ്രകടനത്തിൽ കാണാം ![](https://cdn.boolokam.com/articles/2023/12/dqdffffff.jpg)പവർ ആക്ടിംഗിൽ പകരം വെക്കാനില്ലാത്ത വഴികളിൽ നിരന്തരം സഞ്ചരിക്കുന്ന സിദ്ധിഖിന്റെ രാജശേഖരനും ഒരിടവേളക്കുശേഷം സ്ക്രീനിലെത്തുന്ന പ്രിയാമണിയും നേരിനോട് നീതി പുലർത്തിയിരിക്കുന്നു. സമീപകാലത്തായി'ന്യൂ ബോൺ'ആയി സ്ക്രീനിൽ ഞെട്ടിക്കുന്ന ജഗദീഷ് നേരിലും അടയാളപ്പെടുത്തുന്നുണ്ട്. സിനിമയിൽ സംവിധായകനുദ്ദേശിച്ചത് പ്രേക്ഷകരിലേക്ക് എത്തിക്കുവാൻ ഏറെക്കുറെ സപ്പോർട്ടിംഗ് ആക്ടേഴ്സും ശ്രമിച്ചതായി 'കോടതിക്ക്,' ബോധ്യമാകുന്നുണ്ട്. കോടതിയലക്ഷ്യമല്ലാത്ത ബി.ജി.എം ഒരുക്കിയ വിഷ്ണു ശ്യാമും പ്രത്യേക പരാമർശമർഹിക്കുന്നു. 'ഈ കേസിന്റെ ജയപരാജയങ്ങൾ പറയാൻ ഞാനാളല്ല' എന്ന വിജയമോഹൻ വക്കീലിന്റെ വാക്കുകൾ പോലെ...ജയ പരാജയങ്ങൾക്കപ്പുറം നേര് പറഞ്ഞാൽ ലാൽ ജിത്തു കൂട്ടുകെട്ടിലെ ഒരു നല്ല ശ്രമം ' നേരിലും' തീർച്ചയായും കാണാം.