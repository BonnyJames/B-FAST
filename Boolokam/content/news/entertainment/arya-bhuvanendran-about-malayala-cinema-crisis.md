---
author: Beaumaris
categories:
- Entertainment
comment_count: 0
date: 2023-05-19 07:22:48
draft: false
image: ''
like_count: 55901
share_count: 3985
tags:
- cinema
- malayalam cinema
title: നടന്മാരുടെ ലഹരി ഉപയോഗവും പെരുമാറ്റ രീതികളും പ്രതിഫല തർക്കങ്ങളും മാത്രമല്ല പ്രശ്നം
view_count: 765202
---

**Arya Bhuvanendran** മലയാള സിനിമ നേരിടുന്ന പലതരം വെല്ലുവിളികളും പ്രതിസന്ധികളും തിയേറ്ററിൽ കാഴ്ചക്കാർ കുറവായതും ഒക്കെ ഈയിടെയായി ഒരുപാട് ചർച്ചചെയ്യപ്പെടുന്ന കാര്യങ്ങളാണല്ലോ. എന്തുകൊണ്ട് മലയാള സിനിമ ഇത്തരത്തിൽ ഒരു സാഹചര്യം നേരിടേണ്ടി വരുന്നു എന്നതിന് പലതരം വ്യാഖ്യാനങ്ങളും ആരോപണങ്ങളും പ്രത്യാരോപണങ്ങളും പഴിചാരലുകളും പരാതികളും എല്ലാം സജീവമായ ഒരു സമയമാണ് കടന്ന് പോകുന്നത്.ഒരു സിനിമ സ്‌നേഹി എന്ന നിലയിൽ തോന്നിയ ചില കാര്യങ്ങൾ ഇവിടെ പങ്ക് വെക്കുന്നു. മാസാമാസം ചെയ്യുന്ന ഡാറ്റാ റീചാർജ് എന്ന നിസ്സാര ചിലവിൽ കയ്യിലിരിക്കുന്ന ഫോണിൽ അവനവന്റെ കട്ടിലിൽ വളരെ സുഖമായി ചുരുണ്ട് കൂടി കിടന്ന് ലഭ്യമാക്കാവുന്ന മാനസിക ഉല്ലാസങ്ങൾ ചില്ലറയൊന്നുമല്ല... സെക്കന്റുകൾ മാത്രം നീളമുള്ള ഇൻസ്റ്റാഗ്രാം റീലുകളിലൂടെ മാരകമായ കോണ്ടന്റുകൾ ആണ് നമ്മൾ കാണാറുള്ളത് .. എല്ലാവർക്കും റിലേറ്റ് ചെയ്യാൻ പറ്റുന്ന പൊട്ടിച്ചിരിപ്പിക്കുന്ന ട്രോളുകളാണ് സ്ക്രോൾ ചെയ്യുമ്പോൾ മാറിമാറി വരുന്നത്. സുഹൃത്തുക്കളുമായി ഒരുമിച്ച് കളിക്കുന്ന മൊബൈൽ ഗെയിമുകൾ പുതുതലമുറയ്ക്ക് ഒരു തരം ലഹരിയുമാണ്. നിസ്സാരം ചില കമന്റ്‌ ബോക്സുകൾ വായിച്ചിരുന്നാൽ പോലും സമയം പോകുന്നത് അറിയില്ല..നമ്മുടെ ജീവിത രീതികളിൽ എല്ലാ തലങ്ങളിലും വന്ന ഒരുപാട് മാറ്റങ്ങളോടൊപ്പം ഇതും മാറി എന്നത് യാഥാർഥ്യം. തിയേറ്ററിൽ ആള് കുറയുന്നതിനുള്ള പ്രധാന കാരണങ്ങളിലൊന്ന് ഇത് തന്നെയാണ്.ഈ വെല്ലുവിളി മറികടക്കുക തീരെ എളുപ്പവുമല്ല. [](https://cdn.boolokam.com/articles/2023/05/222.png)സിനിമയുടെ സാങ്കേതിക വശങ്ങളും സ്വഭാവവും ഒക്കെ ഒരുപാട് മുന്നോട്ട് പോയെങ്കിൽ പോലും പരമ്പരാഗതവും പ്രാകൃതവും ആയ ചില ധാരണകളും ചിന്താഗതികളും രീതികളും ഇന്നും തുടരുന്നു.... വർഷങ്ങൾ കുത്തിയിരുന്ന് ഉണ്ടാക്കിയെടുത്ത ഒരു കഥയെ പലതവണ തേച്ചുമിനുക്കി ഒരു തിരക്കഥയാക്കി നൂറ് പേരുടെ കാലു പിടിച്ചും കെഞ്ചിയും ഒടുവിൽ ഒരാൾ കഥ പറയാൻ അവസരം തന്ന് വളരെ പ്രതീക്ഷയോടെ ചെല്ലുമ്പോൾ ഫയൽ തുറന്ന് അത് പുറത്തെടുക്കും മുൻപേ ആ അടുത്ത് റിലീസ് ചെയ്ത് ഹിറ്റ് ആയ പടം കണ്ടിരുന്നോ എന്നും അത് പോലെ ഒരു കഥയാണ് ഞാൻ ഉദ്ദേശിക്കുന്നതെന്നും ഒരു പറച്ചിലുണ്ട്. ഏത് തരത്തിലുള്ള സിനിമ എടുക്കണം എന്നത് അവരുടെ ചോയിസ് ആണെങ്കിൽ പോലും ഇത്തരം മുൻവിധികൾ സിനിമ പോലെ കാലോചിതമായി മാറേണ്ട ഒരു കലയ്ക്ക് നല്ലതല്ല ..ഉദാഹരണത്തിന് തിങ്കളാഴ്ച നിശ്ചയം എന്ന ചിത്രം ചർച്ചയാവുകയും അവാർഡുകൾ ലഭിക്കുകയും ചെയ്ത ശേഷം ആ കാലയളവിൽ തന്നെ കല്യാണവീട്ടിൽ നടക്കുന്ന സംഭവങ്ങൾ പ്രമേയമാക്കി വീണ്ടും കുറച്ചധികം ചിത്രങ്ങൾ വന്ന് പോയത് ... ഇപ്പോൾ ആണെങ്കിൽ വേണ്ടത് രോമാഞ്ചം പോലെ ഒന്നാണ്....പ്രേക്ഷകർക്ക് വ്യത്യസ്ത കൊടുക്കില്ല എന്ന ഒരുതരം വാശി ഉള്ളത് പോലെ തോന്നി പോകും.... ഇത്തരം മുഷിപ്പിക്കലുകൾ ആളുകളെ തിയേറ്ററിൽ നിന്നും അകറ്റും.... സിനിമകളിലെ രാഷ്ട്രീയവും അതിന്റെ ശരി തെറ്റുകളും എല്ലാം വളരെയേറെ പ്രസക്തമായ ഒരു കാലഘട്ടമാണിത്.കാതലുള്ള ഒരു കഥ പ്രേക്ഷകനിലേക്കെത്തിക്കുമ്പോൾ അതിലൂടെ ശക്തമായ ഒരു രാഷ്ട്രീയം പറഞ്ഞ് പോകുമ്പോഴാണ് അത് പ്രേക്ഷകർ സ്വീകരിക്കുന്നത്.പക്ഷേ ഇപ്പോഴത്തെ ഒരു പ്രവണത തങ്ങൾക്ക് ഒരു രാഷ്ട്രീയം പറയാൻ ഉണ്ടെന്നും ആ രാഷ്ട്രീയത്തിന് വേണ്ടി ഒരു കഥയുണ്ടാക്കുക എന്നതുമാണ്.... അതും അവരുടെ ചോയിസ്സാണ്. പക്ഷേ ഇത്തരത്തിൽ രാഷ്ട്രീയം പറയാൻ വേണ്ടി ഒരു കഥ തട്ടിക്കൂട്ടി ഏച്ചുകെട്ടുമ്പോൾ ഉണ്ടാക്കുന്ന പ്രകടമായ മുഴച്ചിലുകൾ പ്രേക്ഷകന് മടുപ്പുണ്ടാക്കും.നടന്മാരുടെ ലഹരി ഉപയോഗവും പെരുമാറ്റ രീതികളും പ്രതിഫല തർക്കങ്ങളും സംഘടനകൾ തമ്മിലുള്ള അഭിപ്രായവ്യത്യാസങ്ങളും എല്ലാം സിനിമ മേഖലയെ ബാധിക്കുമെങ്കിൽ പോലും സിനിമ വ്യവസായം ഒരു പ്രതിസന്ധിയിലേക്ക് പോകുന്നത് ആത്യന്തികമായി നല്ല കഥകൾ ഉണ്ടാകാത്തത് കൊണ്ടാണ്.... ആഴത്തിലുള്ള പ്രമേയങ്ങൾ ഇല്ലാതെ പോകുന്നത് കൊണ്ടാണ്..... പ്രേക്ഷകരെ സംതൃപ്തിപ്പെടുത്താത്തത് കൊണ്ടാണ്.