---
author: Beaumaris
categories:
- Entertainment
comment_count: 0
date: 2022-09-01 12:53:01
draft: false
image: ''
like_count: 27524
share_count: 5846
tags:
- mammootty
- mohanlal
- sibi malayil
title: താരങ്ങളെ കുറ്റംപറയുന്ന ഫിലിം മേക്കേഴ്സ് ഒന്നറിയാൻ, നിങ്ങളുടെ കുറവുകൾ അല്ലെ
  നിങ്ങൾ വിളിച്ചു പറയുന്നത് ?
view_count: 414373
---

**Bineesh K Achuthan** സിബി മലയിൽ, മോഹൻലാൽ തനിക്ക് ഡേറ്റ് നൽകാത്തതിന് പരിഭവം പറയുന്നു. മമ്മൂട്ടിയുടെ സമീപനം കാരണമാണ് താൻ സിനിമയിൽ സജീവമല്ലാത്തതെന്ന് പറയുന്ന കെ.ജി.ജോർജ്ജ്. മമ്മൂട്ടിയും മോഹൻലാലും കാരണം താൻ മലയാളം വിട്ട് കന്നടത്തിൽ പോയി എന്ന് പറയുന്ന ശ്രീകുമാരൻ തമ്പി. വാസ്തവത്തിൽ ഇവരൊക്കെ എന്താണ് ഉദ്ദേശിക്കുന്നത് ?? ഫിലിം മേക്കേഴ്സ് എന്ന നിലയിൽ ഇവർക്കുള്ള പരിമിതികളല്ലേ ഇവർ വിളിച്ചു പറയുന്നത് ?? ഒരു താരത്തിന് നായകനിരയിൽ പരമാവധി 30 - 40 വർഷമൊക്കെ പിടിച്ചു നിൽക്കാൻ കഴിയും. എങ്കിലും അതിനകം അവർ നിരവധി ഉയർച്ച താഴ്ച്ചകളിലൂടെ കടന്ന് പോയിട്ടുണ്ടാകും. അവരുടെ സ്ക്രീൻ ഇമേജിനെ നിരന്തരം പുതുക്കിപ്പണിത് കൊണ്ട് മാത്രമേ അവർക്കൊരു അതിജീവനം സാധ്യമാവുകയുള്ളൂ. നായക നിരയിൽ തിളക്കം മങ്ങി തുടങ്ങുമ്പോൾ ചിലർ ബുദ്ധിപൂർവ്വം കാരക്റ്റർ വേഷങ്ങളിലേക്കോ വില്ലൻ കഥാപാത്രങ്ങളിലേക്കോ ചുവട് മാറി കൊണ്ട് നിലനിൽപ്പ് സാധ്യമാക്കും. ഇന്ന് ദക്ഷിണേന്ത്യയിൽ ഏറ്റവും പ്രതിഫലം പറ്റുന്ന വില്ലൻ നടൻമാരിലൊരാളായ ജഗപതി ബാബു തെലുങ്കിൽ ധാരാളം ചിത്രങ്ങളിൽ നായകവേഷം ചെയ്തിട്ടുള്ളയാളാണ്‌. നായകനെന്ന നിലയിൽ താരമൂല്യം കുറഞ്ഞ് തുടങ്ങുന്ന സമയത്താണ് അദ്ദേഹം തന്റെ സ്ക്രീൻ പേഴ്സണയെ മാറ്റി പണിയുന്നത്. ഫലമോ... ദക്ഷിണേന്ത്യയിലെ എല്ലാ ഭാഷകളിലുമായി കൈ നിറയെ അവസരം. പക്ഷേ ഒരു സംവിധായകന് ഒരു പതിറ്റാണ്ടിലേറെ വിജയകരമായി പിടിച്ചു നിൽക്കുക എന്നത് അത്ര സാധ്യമായ ഒന്നല്ല. കൂടി പോയാൽ 15 വർഷം. നാല് പതിറ്റാണ്ടായി ഹിറ്റുകൾ ഒരുക്കാൻ ഒരു യാഷ് ചോപ്രക്കാ ഒരു ജോഷിക്കോ മാത്രം സാധ്യമായ ഒന്നാണ്. മാറ്റങ്ങൾക്ക് അനുസൃതമായി നവീകരിക്കപ്പെടാൻ പല സംവിധായകർക്കും കഴിയാറില്ല. അവരതിനെ ഉൾക്കൊണ്ട് കൊണ്ട് പുതിയ മേച്ചിൽപുറങ്ങൾ തേടാറാണ് പതിവ്. രജനിയെ മുൻ നിരയിലെത്തിച്ച കെ.ബാലചന്ദർ 1981 - ന് ശേഷം ഒരു രജനി ചിത്രവും സംവിധാനം ചെയ്തിട്ടില്ല. രജനിയുമായ് ഏറ്റവും കൂടുതൽ ചിത്രങ്ങൾ ചെയ്ത എസ്.പി.മുത്തുരാമൻ 1992- ൽ പാണ്ഡ്യന് ശേഷം രജനിയോട് ഡേറ്റ് ചോദിച്ചിട്ടേയില്ല. എന്തിനധികം സാക്ഷാൽ ബാഷയുടെ സംവിധായകൻ സുരേഷ് കൃഷ്ണ കഴിഞ്ഞ 20 വർഷമായി രജനിയുമായി ഒരുമിച്ചിട്ട് . എല്ലാ ഭാഷയിലെയും സ്ഥിതി ഇതാണ്. പ്രകാശ് മെഹ്റയോ മൻമോഹൻ ദേശായിയോ ഒരു ഘട്ടം കഴിഞ്ഞതിന് ശേഷം അമിതാഭ് ബച്ചനോട് ഡേറ്റ് ചോദിച്ചിട്ടില്ല. ബച്ചൻ യുഗത്തിന് തുടക്കം കുറിച്ചത് ഇരുവരുമാണെന്നോർക്കണം. അതേ പോലെ കോദണ്ഡറാമി റെഡ്ഡിയോ കെ.രാഘവേന്ദ്ര റാവുവോ ചിരഞ്ജീവി ഡേറ്റ് കൊടുത്തില്ലെന്ന് കരുതി പരിഭവം പറയുന്നവരല്ല. പക്ഷേ നമ്മുടെ ഇൻഡസ്ട്രിയിൽ മാത്രം എന്താണ് മാറ്റങ്ങൾക്കനുസൃതമായി എടുക്കുന്ന നവീകരണത്തെ കടപ്പാടുകൾ കൊണ്ടും പഴങ്കഥകൾ കൊണ്ടും മറയ്ക്കാൻ ശ്രമിക്കുന്നത് ??? ഇത്തരം പ്രവണതകളെ പിന്തുണക്കുന്ന ഒരു അന്തരീക്ഷം ഇവിടെയുണ്ട്. സിബി മലയിൽ, മോഹൻലാലിന് നേടി കൊടുത്ത അവാർഡുകളുടെ ലിസ്റ്റുമായി ചിലർ മോഹൻലാലിനെ കുറ്റപ്പെടുത്തുന്നത് ശ്രദ്ധയിൽ പെട്ടു. തമ്പി കണ്ണന്താനത്തിന്റെ രാജാവിന്റെ മകന് ഡേറ്റ് നൽകാത്തതിന് മമ്മൂട്ടിയെ ചീത്ത വിളിക്കുന്ന ഒരു കമന്റ് ഇന്നും F B - യിൽ വായിച്ചതേ ഉള്ളൂ .രാജാവിന്റെ മകന് മുമ്പോ ശേഷമോ മോഹൻലാലില്ലാതെ ഒരു ഹിറ്റൊരുക്കിയ ആളല്ല തമ്പി. മമ്മൂട്ടിയുടെ കരിയറിന് വേണ്ടി ഒരു സംഭാവനയും ചെയ്യാത്തയാളുമാണ് തമ്പി. എന്നിട്ടും കുറ്റം മമ്മൂട്ടിക്ക് ! ഇതാണ് നമ്മുടെ നാട്ടിലെ ഒരു പൊതു രീതി. ഒരു ടെക്നീഷന് തന്റെ കഴിവിൽ ആത്മ വിശ്വാസമുണ്ടെങ്കിൽ തന്റെ കയ്യിലുള്ള സബ്ജക്റ്റിനിണങ്ങുന്ന ഏത് നടനെയും സമീപിക്കാമല്ലോ ....പിന്നെന്തിനാണ് ഒരു താരത്തിൽ മാത്രം കേന്ദ്രികരിക്കുന്നത് ? മമ്മൂട്ടിക്കും മോഹൻലാലിനും മുമ്പും മലയാള സിനിമ ഇവിടെ തന്നെയുണ്ടായിരുന്നു. അവർക്ക് ശേഷവും മലയാള സിനിമ ഇവിടെ തന്നെയുണ്ടാകും. കഴിവുള്ളവർ മറ്റ് താരങ്ങളെ ഉൾപ്പെടുത്തി മികച്ച സൃഷ്ടികൾ ഒരുക്കട്ടെ .... ആരാണിവിടെ തടസം ......