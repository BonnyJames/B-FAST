---
author: Beaumaris
categories:
- Entertainment
comment_count: 0
date: 2022-10-29 09:10:02
draft: false
image: ''
like_count: 9385
share_count: 3945
tags:
- Aneesh Nirmalan
- biriyani
- kani kusruthi
- kani kusruti
- Sajin Baabu
title: പോരാടി ജീവിതം അവസാനിപ്പിക്കുന്ന ഖദീജ
view_count: 299745
---

**ബി ഫോർ ബോൾഡ്, ബി ഫോർ ബിരിയാണി - മൂവി റിവ്യൂ (സ്പോയിലേർസ് കുറച്ചുണ്ട്.)** **Aneesh Nirmalan** മതപൗരോഹിത്യത്തെയും, ആണധികാരങ്ങളെയും ചോദ്യം ചെയ്യുന്ന സിനിമ ആണ് സജിൻ ബാബുവിന്റെ ബിരിയാണി. സ്വയംഭോഗത്തിൽ അവസാനിപ്പിക്കേണ്ടി വരുന്ന തുടക്കത്തിലെ ശാരീരികബന്ധത്തിൽ തുടങ്ങി, വനിതാധിപത്യ ക്രീഡയിൽ ക്ലൈമാക്സിൽ അവസാനിപ്പിക്കുന്ന സിനിമയിലൂടെ സംവിധായകൻ ബോൾഡ് ആയ ഒരു അവതരണരീതി തന്നെയാണ് അവലംബിച്ചിട്ടുള്ളത്. ഇസ്ലാം മതത്തെ വിമർശിക്കുന്ന ഒരു സിനിമ ആയി ബിരിയാണി തോന്നിയില്ല. തലാഖ് ചൊല്ലാൻ പ്രേരിപ്പിക്കുന്ന ഹിന്ദു ജ്യോത്സ്യൻ, സുന്നി-സൂഫി ഇന്ത്യൻ പാരമ്പര്യത്തിലേക്ക് സലഫിയുടെ കടന്നുവരവിനെ കുറിച്ചുള്ള ബുദ്ധിജീവി റഫറൻസ് തുടങ്ങിയവയൊക്കെ സംവിധായകൻ നല്ല വിമർശനങ്ങൾ ആയി സിനിമയിൽ അവതരിപ്പിച്ചിട്ടുണ്ട്. മകനെ നഷ്ടപ്പെട്ട സുഹ്‌റാബിയെ തുടക്കത്തിൽ കടൽക്കരയിൽ കാണിക്കുമ്പോൾ, രണ്ട്‌ മക്കളെയും നഷ്ടപ്പെടുന്ന ഖദീജ അമ്മയുടെ ഭ്രാന്തിലേക്കു പോകാതെ, തന്നെ ഈ നിലയിൽ എത്തിച്ച സമൂഹത്തെ അതേ കടലിനെ സാക്ഷി നിർത്തി തന്റെ ചാപ്പിള്ളയെ ബിരിയാണിക്കൊപ്പം തീറ്റിപ്പിച്ചു പ്രതികാരം ചെയ്യുകയാണ്. നഗ്നത കാണിച്ചത് കൊണ്ട് പ്രദർശന അനുമതി കിട്ടാത്തതിന്റെ പ്രശ്നം ഒക്കെ കുറച്ചു പേരുടെ സിനിമ കാണുന്ന രീതികൾ മാറാത്തതിന്റെ പ്രശ്നം മാത്രമാണ്. വളരെ ധൈര്യപൂർവമുള്ള അവതരണരീതി ചില സമയങ്ങളിൽ ഇറാനിയൻ, ലെബനീസ് സിനിമകളെയൊക്കെ ഓർമിപ്പിച്ചു. ഇടക്കിക്കടക്ക് കാണിക്കുന്ന ചാനൽ ചർച്ചകൾ സിനിമയുടെ സത്യസന്ധത കൂട്ടിയതായി തോന്നി. കുറേ ബുദ്ധിജീവികളുടെ സ്വയംഭോഗം എന്ന രീതിയിൽ അവതരിപ്പിക്കപ്പെട്ടിട്ടുണ്ടെങ്കിലും, സിനിമ പറഞ്ഞു പോകുന്ന വിഷയത്തെ അത് നല്ല രീതിയിൽ പറഞ്ഞു വെക്കാൻ സഹായിക്കുന്നുണ്ട്. തെരുവുനാടകങ്ങളിലെ സൂത്രധാരന്റെ സ്ഥാനമാണ് ഈ സിനിമയിൽ ആ ടി വി ഇന്റർവ്യൂകൾക്കു ഉള്ളത്. തൃപ്‌തയല്ലാത്ത ഭാര്യയിൽ നിന്നും, സമൂഹത്തിൽ നിന്നും പുറന്തള്ളപ്പെട്ട ഒരു സ്ത്രീയുടെ അവസ്ഥകളിലൂടെ പോയി അവസാനം ശക്തമായ ഒരു സ്ത്രീയിലേക്കു പരിണമിച്ചു, പോരാടി ജീവിതം അവസാനിപ്പിക്കുന്ന ഖദീജ ആയി അഭിനയിച്ച കനി ഒരു സീനിൽ പോലും ആ കഥാപാത്രത്തിൽ നിന്നും അണുവിട മാറിയിട്ടില്ല. അമ്മയായി അഭിനയിച്ച ശൈലജ എന്ന നടി അക്ഷരാർത്ഥത്തിൽ ഞെട്ടിച്ചു കളഞ്ഞു. സുർജിത്തും, ആദ്യ ഭർത്താവായി അഭിനയിച്ച നടനും അടക്കം എല്ലാവരും മികച്ച പ്രകടനങ്ങൾ കാഴ്ച വെച്ചു. കടലിന്റെ സാന്നിദ്ധ്യവും, തിരയടിക്കുന്ന ശബ്ദവും സംവിധായകൻ മാനസിക തലങ്ങളെ അവതരിപ്പിക്കാൻ നല്ല രീതിയിൽ ഉപയോഗിച്ചിട്ടുണ്ട്. സ്ഥിരം രുചിഭേദങ്ങൾ മാത്രം മതി എന്ന് ശഠിക്കുന്നവർക്കു ഈ ബിരിയാണി ദഹിക്കാൻ ബുദ്ധിമുട്ടായിരിക്കും. പക്ഷേ, മലയാളസിനിമ സ്ഥിരം ഫോർമാറ്റും, ചട്ടക്കൂടുകളും പൊളിച്ചു പോയി കൊണ്ടിരിക്കുന്ന ഈ കാലഘട്ടത്തിൽ ഇത് പോലെയുള്ള വ്യത്യസ്തമായ റെസിപ്പികളുമായി വരാൻ സജിൻ ബാബുവിനെ പോലുള്ളവർക്ക് കഴിയട്ടെ.