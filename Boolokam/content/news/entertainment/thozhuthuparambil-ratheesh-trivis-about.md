---
author: Beaumaris
categories:
- Entertainment
comment_count: 0
date: 2022-10-20 17:17:34
draft: false
image: ''
like_count: 17954
share_count: 17014
tags:
- innocent
- midhnam movie
- mohanlal
title: '"മിഥുനം" സിനിമയിലെ വെട്ടിരുമ്പ് വ്യക്തിത്വം കെ. ടി. കുറുപ്പ് (ഇന്നസെന്റ് )'
view_count: 653587
---

**"മിഥുനം" സിനിമയിലെ വെട്ടിരുമ്പ് വ്യക്തിത്വം****കെ. ടി. കുറുപ്പ് (ഇന്നസെന്റ് )** **Thozhuthuparambil Ratheesh Trivis** മിഥുനം സിനിമയിൽ മോഹൻലാൽ, ഉർവശി എന്നിവരുടേതടക്കം പ്രകടനങ്ങൾ പലതുണ്ടെങ്കിലും അതിൽ ഏറ്റവും ഉറച്ച വ്യക്തിത്വം ഉള്ള കഥാപാത്രം ഇന്നസെന്റ് അവതരിപ്പിച്ച കഥാപാത്രം ആയിരുന്നു.. ഈ കഥാപാത്രത്തിന്റെ ഒരു സീൻ കെ. എസ്. ഇ. ബി. ഓഫീസിന് മുന്നിൽ വച്ചാണ്. നിർത്തിയിട്ടിരിക്കുന്ന കെ. എസ്. ഇ. ബി യിലെ ജീപ്പിനോട് ചേർന്ന് നിന്ന് മദ്യപിക്കുന്ന കുറുപ്പ്.. അവിടേക്ക് ഒരു കാറിൽ വരുന്ന അവിടത്തെ എഞ്ചിനീയർ .. വന്നിറങ്ങിയ എഞ്ചിനീയർ കുറുപ്പിനെ ഒന്ന് അടിമുടി നോക്കുന്നു.. എഞ്ചിനീയറുടെ ആ നോട്ടം ഇഷ്ടപ്പെടാത്ത കുറുപ്പ്,, എഞ്ചിനീയർ സാറെ, ഇത് ഞാനാ, ലൈൻമാൻ കെ. ടി. കുറുപ്പ്, (കയ്യിലെ മദ്യക്കുപ്പി ഉയർത്തിയിട്ട് ) ഇത് മദ്യമാണ്, വിദേശമദ്യം. അന്ന് ഞാൻ കുടിച്ചിട്ടില്ലായിരുന്നു.പക്ഷെ കുടിച്ചെന്ന് പറഞ്ഞ് നീയെന്നെ സസ്പെൻഡ്‌ ചെയ്തു. (ബഹളം കേട്ട് ആളുകൾ കൂടുന്നു. അവരെ നോക്കി കുറുപ്പ് തുടർന്നു ) ഇയ്യാളുടെ ചുരിദാർ ഇട്ടുള്ള ഭാര്യ എന്നോട് മാർക്കറ്റിൽ പോയി മീൻ വേടിക്കാൻ പറഞ്ഞു. എന്റെ പൊന്നു സുഹൃത്തുക്കളെ അപ്പൊ ഞാൻ പറഞ്ഞു,(ചെറിയ ഇടർച്ചയുള്ള ശബ്ദത്തോടെ ) ആ പണി നീ നിന്റെ തന്തയോട് പറഞ്ഞാ മതി എന്ന്!!! ഇത് പറയാൻ ഒരു ഇന്ത്യൻ പൗരന് അവകാശമില്ലെടാ പന്നികളെ??? ഈ ഒരു സീനോട് കൂടി തന്നെ കുറുപ്പ് എന്ന കഥാപാത്രത്തിന്റെ വെട്ടിരുമ്പ് വ്യക്തിത്വം തുടങ്ങുകയാണ്!!! തന്നെ ജോലിയിൽ നിന്ന് പുറത്താക്കിയ എഞ്ചിനീയർക്ക് നാലാളുടെ മുന്നില് വച്ച് ഊക്കൻ ചീത്ത!!! ശേഷം "പൊന്ന് സുഹൃത്തുക്കളെ "എന്ന് ചുറ്റും നിൽക്കുന്നവരെ അഭിസംബോധന ചെയ്യുന്നു. എഞ്ചിനീയറുടെ ഭാര്യയുടെ തന്തക്ക് വിളിച്ച കാര്യം അവർ കേൾക്കെ പറയുന്നു!! അതിന് ശേഷം കേട്ട് നിന്ന അവരെ തന്നെ "പന്നികളെ "എന്ന് വിളിക്കുന്നു!!! എഞ്ചിനീയർക്കും വീട്ടിലിരിക്കുന്ന അയാളുടെ ഭാര്യക്കും ഒരു കുറവും ഇല്ലാതെ കൊടുക്കുന്നു.. ചുറ്റും നിൽക്കുന്നവർക്കും കൊടുക്കുന്നു.. ഒരു കാര്യത്തെ കുറിച്ചും യാതൊരു ചിന്തയുമില്ല!!!പേടിയുമില്ല!!! "വെട്ടൊന്ന് മുറി "രണ്ട് ലൈൻ!!! "വ്യക്തിത്വം വെളിവാക്കുന്ന അടുത്ത സീൻ " കുറുപ്പിന്റെ അളിയൻ അലുവ കൊണ്ട് വരുന്നു. സ്വന്തം മക്കൾക്ക് കൊടുക്കുന്നു. കുറുപ്പിന്റെ മക്കളും അലുവക്ക് വാശി പിടിക്കുന്നു. അലുവ പ്രശ്നം കുറുപ്പ് അളിയന്റെ നെഞ്ചത്തേക്ക് നീട്ടുന്നു!!!അളിയന് ഒരു പതിനാറ് ചാമ്പുന്നു!!! ചെറിയ അലുവപ്രശ്നമാണെന്നോ,, പെങ്ങളെ കെട്ടിയ ആളാണെന്നോ ഒരു നോട്ടവും അവിടെയില്ല. കുറുപ്പിന് ആകെ ഒറ്റ മുഖം മാത്രം!!! കുറുപ്പിന്റെ മദ്യപാനവും ദുർനടപ്പും ഒന്ന് ഉപദേശിച്ചു നേരെയാക്കാൻ അമ്മാവൻ വരുന്നു (ശങ്കരാടി ) കുറുപ്പിന്റെ ശീലക്കേടുകൾ വിവരിച്ചതിന് ശേഷം അമ്മാവൻ കുറുപ്പിനെ താക്കീത് ചെയ്തു, "ഇനി ഇതുപോലെ എന്തെങ്കിലും ഞാൻ കേട്ടാൽ നിന്റെ മുട്ടുകാല് ഞാൻ തല്ലിയൊടിക്കും " അപ്പോൾ പ്രത്യേകിച്ച് വലിയൊരു ആലോചനയൊന്നുമില്ലാതെ കുറുപ്പ്,, അപ്പൊ അമ്മാവന്റെ കാല് ഞാനും തല്ലിയൊടിക്കും!!! കുറുപ്പിന് എന്ത് അമ്മാവൻ?? എന്ത് കാരണവർ?? അടിയാണെങ്കിൽ അടി!!!അതിപ്പോ അമ്മാവൻ ആയാലും അളിയൻ ആയാലും ഓക്കേ ആണ്!!! കുറുപ്പിന്റെ അടുത്ത വെട്ടിരുമ്പ് സീൻ. ഊട്ടി ടൂർ. ടൂറിന്റെ ഇടയ്ക്ക് റൂം സെറ്റാക്കി കൊടുക്കാം എന്ന് പറഞ്ഞ് ഒരാൾ വരുന്നു. വന്നയാൾ സേതുവിന്റെ കയ്യിൽ നിന്ന് 25 രൂപയും വാങ്ങുന്നു. കുറെ അലഞ്ഞിട്ടും റൂം കിട്ടുന്നില്ല. ഒടുവിൽ അയാൾ റൂം കിട്ടണമെങ്കിൽ കൂനൂർ വരെ പോണം എന്ന് പറയുന്നു. അത് സമ്മതിക്കാത്ത സേതു അയാളുമായി തർക്കിക്കുന്നു.. തന്റെ കയ്യിൽ നിന്ന് വാങ്ങിയ 25 രൂപ തിരിച്ചു തരാൻ പറയുന്നു. അയാൾ സമ്മതിക്കുന്നില്ല. തർക്കം മുറുകുന്നു.. ഇതിനിടെ കെ. ടി കുറുപ്പിന്റെ രംഗപ്രവേശം വന്ന പാടെ മൂപ്പര് 25 രൂപ വാങ്ങിയ തമിഴന്റെ ചെകിടത്ത് ഒരൊറ്റ പൊട്ടിക്കൽ. അയാൾ എതിർക്കാൻ നോക്കിയപ്പോഴേക്കും അടുത്ത പൊട്ടിക്കൽ!!! അന്യനാടാണെന്നോ, അവരെ തൊട്ട് കഴിഞ്ഞാലുണ്ടാകുന്ന പ്രശ്നത്തെ പറ്റിയോ ഒന്നും ആ സമയം ഒരാലോചനയുമില്ല!!! ആദ്യം അടി!!!ബാക്കിയൊക്കെ പിന്നെ എന്ന ലൈൻ!!! ഊട്ടിയിൽ വച്ച് അമ്മാവന് വലിവിന്റെ അസുഖം കൂടുന്നു. ഡോക്ടർ വന്ന് പരിശോധിക്കുന്നതിനിടയിൽ കുറുപ്പിന്റെ വക ഒരു ടെറർ വൈദ്യം പറച്ചിലുണ്ട്,, "ചൂടുള്ള ബ്രാണ്ടീല് കുരുമുളക്പൊടി ഇട്ട് കൊടുത്താൽ മൊത്തം നിക്കില്ലേ ഇത്!!! "കുറുപ്പിന്റെ വൈദ്യം " അടുത്തത് ബിസ്കറ്റ് കമ്പനിയിലെ വയറിംഗ് പരിശോധനക്ക് വരുന്ന എഞ്ചിനീയറുടെ സീൻ. തന്റെ സ്വതസിദ്ധഭാവത്തോടെ കെ. ടി കുറുപ്പ് രംഗത്തുണ്ട്. തൊട്ടതിനും പിടിച്ചതിനുമെല്ലാം എഞ്ചിനീയർ ഉടക്ക് വർത്തമാനം. കുറുപ്പ് എല്ലാം നിരീക്ഷിക്കുന്നു.. ഒടുവിൽ ഐ എസ് ഐ മാർക്ക് ചോദിച്ച ഘട്ടം എത്തിയപ്പോൾ കുറുപ്പ് എഞ്ചിനീയറുടെ മുഖത്ത് നൈസ് ആയി ഒന്ന് ചാമ്പി "ഐ എസ് ഐ "മാർക്ക്‌ പതിപ്പിക്കുന്നു.. കുറുപ്പിന് എന്ത് എഞ്ചിനീയർ?? എന്ത് ബിസ്കറ്റ് കമ്പനി?? അടുത്തത് കൂടോത്രം കണ്ടെടുത്ത സീൻ കൂടോത്രം ചെയ്തത് കുറുപ്പ് ആണെന്ന ധാരണയിൽ കുറുപ്പിന്റെ അളിയൻ ഒരു മന്ത്രവാദിയെ മറുപണിക്ക് കൊണ്ട് വരുന്നു. കൂടോത്രം ചെയ്തയാൾ കുറ്റം സമ്മതിച്ചില്ലെങ്കിൽ പൂജ കഴിഞ്ഞ് മന്ത്രവാദി തേങ്ങയുടച്ചാൽ ഉടനെ അത് ചെയ്തയാളുടെ തല പൊട്ടിത്തെറിക്കുമെന്ന് പറയുന്നു!!സംശയത്തിന്റെ എല്ലാ കണ്ണുകളും കുറുപ്പിന്റെ നേരെ നീളുന്നു!!! ആ സമയം മുതൽ പൂജ കഴിയുന്നത് വരെ കുറുപ്പിന്റെ ഒരു നിൽപ്പുണ്ട്!!!മന്ത്രവാദിയെയും അവിടെയുള്ള എല്ലാവരെയും പുച്ഛിച്ചുകൊണ്ടുള്ള നോട്ടം!!! നൂറ്റൊന്ന് മന്ത്രവാദികൾ ഒരുമിച്ചിരുന്ന് പൂജ ചെയ്ത് ഈ കേരളത്തിലെ മൊത്തം തേങ്ങയും ഉടച്ചാലും തന്റെ തലയ്ക്ക് ഒരു ചുക്കും സംഭവിക്കില്ല എന്ന ലൈനിലുള്ള ആ നിൽപ്പ്!!! അഭിനയിച്ചവരെല്ലാം മികച്ച പ്രകടനമാണെങ്കിലും മിഥുനത്തെ കുറിച്ചുള്ള ഓർമ്മകളിൽ എന്റെയുള്ളിൽ ആദ്യം തെളിയുന്നത് ഇന്നസെന്റിന്റെ പ്രകടനം തന്നെയാണ്.. കുട്ടിക്കാലത്ത് എവിടെയൊക്കെയോ അനുഭവിച്ചറിഞ്ഞ ഒരു കണിശക്കാരൻ അമ്മാവന്റെ നേർപതിപ്പായിരുന്നു അദ്ദേഹത്തിന്റെ കെ. ടി കുറുപ്പ് എന്ന കഥാപാത്രം.. ചെറുപ്പത്തിൽ സ്കൂൾ അടയ്ക്കുന്ന സമയത്ത് അമ്മയുടെ വീട്ടിൽ പോയി നിൽക്കുമ്പോ പലകുറി കേട്ടിട്ടും അറിഞ്ഞിട്ടുമുണ്ട് അകന്നതും അടുത്തതുമായ ഇതുപോലെ കുറെ അമ്മാവന്മാരുടെ കഥകൾ!!! ഒരിക്കൽ അമ്മയുടെ കുടുംബത്തിൽ ഉണ്ടായ ഒരനുഭവം.. കുടുംബത്തിലെ ഒരമ്മാവൻ ലേശം മദ്യം സേവിക്കൽ കൂടുതലാണ്. ആര് പറഞ്ഞിട്ടും കേൾക്കാത്ത പ്രകൃതം.. ഒടുവിൽ അറ്റ കൈക്ക് മൂപ്പരെ ഒന്ന് ശബരിമല വരെ കൊണ്ട് പോകാൻ കാരണവന്മാർ എല്ലാവരും കൂടി പ്ലാൻ ഇട്ടു. മൂപ്പര് മാലയിട്ടു.. പക്ഷെ ശീലങ്ങൾ ഒന്നും പുള്ളി മാറ്റിയില്ല.. മുൻപ് ഷാപ്പിൽ കുളിക്കാതെ പോയിരുന്നത് രാവിലെയും വൈകിട്ടും കുളിച്ചിട്ട് ആക്കി പോക്ക്!!!മൂപ്പർ മാലയിട്ട് കുടിക്കാൻ പോകുന്നത് ഒരു മെയിൻ കാരണവർ അറിഞ്ഞു. അറിഞ്ഞ സ്ഥിതിക്ക് അദ്ദേഹം ഒന്ന് ഉപദേശിക്കാൻ തന്നെ തീരുമാനിച്ചു.. വീട്ടിലെത്തിയ കാരണവർ വളരെ സീരിയസ് ആയി തന്നെ നമ്മുടെ കക്ഷിയോട്,, "ഒന്നുകിൽ നീ കുടി നിർത്തണം. അല്ലെങ്കിൽ ഭഗവാന്റെ മാല ഊരണം. എന്നിട്ട് നീ എന്താച്ചാ ആയിക്കോ " ഇമ്മടെ ആള് അക്ഷരംപ്രതി കാരണവർ പറഞ്ഞത് അനുസരിച്ചു. "ഭഗവാന്റെ മാല ഊരി "ശേഷം വിശാലമായി അടി തുടങ്ങി. ഭഗവാന്റെ പേര് പറഞ്ഞാലെങ്കിലും ഒരു പേടി വരും എന്ന് വിചാരിച്ച കാരണവരുടെ കിളി പറന്നു.. മനസ്സിനക്കരെയിൽ ഷീല പറഞ്ഞത് പോലെ മൂപ്പര് പറഞ്ഞു. കഴിഞ്ഞു!!ഈ ജന്മത്തിലെ ഉപദേശം!!! അടുത്ത സംഭവം എന്റെ അച്ഛന്റെ ചെറുപ്പകാലത്തെ ഒരനുഭവം (പറഞ്ഞു കേട്ടത് ) ഞാനൊക്കെ ജനിക്കുന്നതിനും മുൻപ്,, പണിയൊക്കെ കഴിഞ്ഞ് ചെറുതൊക്കെ അടിച്ച് മൂഡൊക്കെ ആയി അച്ഛൻ വീട്ടിൽ വന്നു. ഫുഡ്‌ ഒക്കെ കഴിഞ്ഞ് കിടക്കാൻ നേരം തൊട്ടപ്പുറത്തെ വീട്ടിൽ താമസിക്കുന്ന "മാരാർ "ചെണ്ട കൊട്ട് തുടങ്ങി..കൊട്ടുകാരൻ ആയ മൂപ്പര് ഇടയ്ക്ക് ചെയ്യാറുള്ള പരിപാടിയാണെങ്കിലും അന്നത്തെ അച്ഛന്റെ മൂഡിന് അത് പിടിച്ചില്ല!!!അപ്പോൾ ഒന്നും മിണ്ടിയില്ല, സമയം കുറെ കടന്ന് പോയി. മാരാരും കുടുംബവും എല്ലാവരും ഉറങ്ങി എന്ന് തോന്നിയ സമയത്ത് അച്ഛൻ ഒരു പഴയ തകരത്തിന്റെ പെയിന്റ് പാട്ടയെടുത്ത് അതിലിട്ട് പെരുക്കാൻ തുടങ്ങി.. പാതിരാത്രി ഉറക്കമൊക്കെ പോയി അച്ഛന്റെ കൊട്ടും നോക്കി മാരാർ വേലിക്കരികിൽ എത്തുന്ന വരെ അച്ഛൻ കൊട്ട് മതിയാക്കിയില്ല എന്നതാണ് കേട്ട കഥ!!! രക്തച്ചൊരിച്ചിൽ ഇല്ലാത്ത ഒരു "പണി""മറുപണി " മറ്റൊരു സംഭവം. പണ്ട് കൂട്ടുകാരന്റെ അച്ഛനും ചെറിയച്ഛനും കൂടി അവരുടെ വീട്ടിൽ വച്ച് ഗംഭീര തല്ല്. രണ്ട് പേരും നല്ല ഫിറ്റ്.. അങ്ങോട്ടുമിങ്ങോട്ടും അസ്സല് തേമ്പൽ കിട്ടിയത്കൊണ്ട് രണ്ടുപേരുടെയും മേലെ അത്യാവശ്യം ചോരയും പൊടിഞ്ഞു.. തല്ല് മുറുകിയപ്പോ പിടിച്ച് മാറ്റാൻ ചെന്ന എന്റെ അച്ഛനോട് തല്ലിന്റെ ആലസ്യത്തിൽ നിൽക്കുന്ന കൂട്ടുകാരന്റെ അച്ഛൻ,, ചേട്ടാ, ഇങ്ങള് ഇതില് ഇടപെടണ്ട, ഞങ്ങടെ തറവാട്ടില് ഇതുവരെ ഒരു മംഗളകാര്യം ഉണ്ടായിട്ടില്ല,, അപ്പൊ ഉള്ളത് ഞങ്ങക്ക് ഗംഭീരമാക്കണം!!! സ്ക്രീനിലെ "കെ. ടി കുറുപ്പിൽ "നിന്ന് ജീവിതത്തിൽ കണ്ടറിഞ്ഞ മനുഷ്യരിലേക്കെത്തുമ്പോ അവരുടെ ജീവിതത്തിൽ കണ്ട,,, അല്ലെങ്കിൽ അനുഭവിച്ചറിഞ്ഞ പലതും കെ. ടി കുറുപ്പിന്റെ ചെയ്തികളെക്കാൾ മുകളിലാണ്..എന്നിരുന്നാലും അത്തരത്തിലുള്ള മനുഷ്യന്മാരുടെ രൂപഭാവങ്ങൾ കടുകിടവ്യത്യാസമില്ലാതെ കണ്ടത് കൊണ്ട് മിഥുനത്തിലെ കുറുപ്പിനെ എപ്പോ കണ്ടാലും മേല്പറഞ്ഞ പോലെ ജീവിതത്തിൽ അടുത്തറിഞ്ഞ മനുഷ്യരെയും ഓർമ്മ വരും. എണ്ണിയാലും എഴുതിയാലും തീരാത്ത അവരുടെ കഥകളും..