---
author: Beaumaris
categories:
- Entertainment
comment_count: 0
date: 2022-08-05 04:31:51
draft: false
image: ''
like_count: 44743
share_count: 16604
tags:
- BOL.
- pakistan movie
- Santhoshkumar K
title: മതാചാരങ്ങളുടെ വേലിക്കെട്ടുകളിൽ എരിഞ്ഞുതീരുന്ന പെൺജീവിതങ്ങളുടെ നേർക്കാഴ്ചയാണ്
  ഈ പാകിസ്താനി ചിത്രം
view_count: 687648
---

**സിനിമാപരിചയം** **BOL.** **Santhoshkumar K** ആദ്യമായാണ് ഒരു പാക്കിസ്ഥാനി സിനിമ കാണുന്നത്. മതാധിഷ്ഠിതവും പുരുഷാധിപത്യവുമായ ഒരു സമൂഹത്തിലെ സ്ത്രീകൾ അനുഭവിക്കുന്ന ദുരിതങ്ങളാണ് സിനിമയിലൂടെ പറയുന്നത്. മതാചാരങ്ങളുടെ വേലിക്കെട്ടുകളിൽ എരിഞ്ഞുതീരുന്ന പെൺജീവിതങ്ങളുടെ നേർക്കാഴ്ചയാണ് ഈ ചിത്രം. ദാരിദ്ര്യത്തിൽ കഴിയുന്ന പാരമ്പര്യവൈദ്യനും, കടുത്ത മതവിശ്വാസിയും കർക്കശക്കാരനുമായ ഹക്കിമിന്റെയും അയാളുടെ ഭാര്യയുടെയും ഏട്ട് മക്കളുടെയും കഥയാണ്. ആൺകുട്ടിക്ക് വേണ്ടി കാത്തിരിക്കുന്ന ഹക്കിമിന് എട്ടാമതായി ജനിക്കുന്ന കുട്ടി ഇൻറർസെക്സാകുന്നു.. ആ കുട്ടിയോടുള്ള ഹക്കിമിന്റെ വെറുപ്പ് പിന്നീട് അയാളുടെ ജീവിതത്തിൽ പല അനർത്ഥങ്ങൾക്കും കാരണമാകുന്നതും, ദുരിതപൂർണ്ണമായ വിവാഹ ജീവിതത്തിൽ നിന്നും മോചനംനേടി വീട്ടിൽ വന്നു നിൽക്കുന്ന മൂത്ത മകൾ സൈനബ ബാപ്പയുടെ വിശ്വാസങ്ങളെ ചോദ്യംചെയ്യുന്നതും തുടർന്നുണ്ടാകുന്ന സംഭവ വികാസങ്ങളുമാണ് സിനിമ ഈ ലോകത്തെ ക്രുരരും പുരുഷ മേധാവിത്വമുള്ളവരും കടുത്ത മതവിശ്വാസികളുമായ ഭർത്താക്കന്മാരുടെയും അച്ഛൻമാരുടെയും പ്രതീകമാണ് ഹക്കിം. അതിനെ ചോദ്യം ചെയ്യുന്ന എതിർക്കുന്ന സ്വാതന്ത്ര്യ ദാഹികളായ സ്ത്രീകളുടെ പ്രതിനിധിയാണ് സൈനബ. നമ്മുടെ നാട്ടിലിറങ്ങുന്ന പല പുരോഗമന സ്ത്രീപക്ഷ സിനിമകളിൽ നിന്നും വ്യത്യസ്തമായി മതത്തെയോ ദൈവത്തേയോ ഈ സിനിമയിൽ വിമർശിക്കുന്നില്ല. പകരം മതനിയമങ്ങളെ തങ്ങൾക്കനുകൂലമായ രീതിയിൽ വളച്ചൊടിക്കുന്ന പുരുഷസമൂഹത്തെയാണ് വിമർശിക്കുന്നത്. സൈനബയുടെ ചോദ്യങ്ങൾക്കുമുന്നിൽ ഉത്തരംമുട്ടുന്ന ഹക്കിമിന്റെ അവസാനമാർഗം അടി മാത്രമാണ്. അത്രയും യുക്തിപരമായ ചോദ്യങ്ങളാണ് സിനിമ ചോദിക്കുന്നത്. കണ്ടിരിക്കേണ്ട നല്ലൊരു സിനിമയാണ് ബോൽ. സിനിമ കഴിയുമ്പോൾ സൈനബയും ട്രാൻസ്ജെന്ററായ സെയ്ദ് സെയ്ഫുള്ള ഖാനും ഒരു വേദനയായി മനസ്സിൽ നിൽക്കും.