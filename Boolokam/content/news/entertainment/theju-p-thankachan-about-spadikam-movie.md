---
author: Beaumaris
categories:
- Entertainment
comment_count: 0
date: 2022-09-02 12:27:58
draft: false
image: ''
like_count: 128266
share_count: 52773
tags:
- Bhadran Mattel
- mohanlal
- spadikam movie
title: ആട് തോമയെക്കാൾ ആഘോഷിക്കപ്പെടെണ്ടത് തോമസ് ചാക്കോയെ ആയിരുന്നു
view_count: 1856476
---

**Theju P Thankachan** സ്ക്രീനിലെ കഥാപാത്രം ഏതെങ്കിലും പ്രത്യേക ചുറ്റുപാടിലൂടെ കടന്ന് പോകുന്നുമ്പോഴോ അയാൾക്ക് ഒരു ട്രോമ ഉണ്ടാവുമ്പോഴോ ഇനി അതുമല്ല ഏതെങ്കിലും തിക്താനുഭവങ്ങൾ പ്രസ്തുത കഥാപാത്രം നേരിടേണ്ടി വരുന്ന അവസ്ഥ കാണുമ്പോഴോ ഒരു പ്രേക്ഷക എന്ന നിലയിൽ നമ്മളിൽ അനുകമ്പ ഉടലെടുക്കുന്നുവെങ്കിൽ അതിന്റെ ഒരർത്ഥം സമാനമായ വ്യസനപാത നമ്മളും താണ്ടിയിരുന്നു എന്ന് തന്നെയാണ്. അതുകൊണ്ടാണ് ഒരദൃശ്യബന്ധം സിനിമയോട് തോന്നുന്നതും അക്കഥ, മനസ്സിൽ നിന്ന് ഇറങ്ങി പോകാത്തതും. എമ്പതി തോന്നുന്നതിന് വേറെയും കാരണങ്ങൾ ഉണ്ടാവാമെങ്കിലും മുഖത്തെ ചിരി മായ്ക്കുന്ന അനുഭവങ്ങളിൽ നിന്നുയരുന്ന സ്വരരഹിത രോദനം വെറുമൊരു കഥാപാത്രത്തിനെ പോലും നമ്മൾക്ക് ചിരപരിചിതയാക്കുന്നു. കഥയിൽ അവൾ പരിഹാസ്യയാകുമ്പോൾ ഒപ്പം നമ്മളും തലതാഴ്ത്തുന്നു. അവൾ തിരിച്ചടിക്കുമ്പോൾ നമ്മൾ വിസിലടിക്കുന്നു.അങ്ങനെ മലയാളി അനുതാപപൂർവ്വം റൂട്ട് ചെയ്‌ത അനേകം നായകകഥാപാത്രങ്ങളിൽ ഒരാളാണ് സ്ഫടികത്തിലെ നായകൻ. പ്രേക്ഷകക്കൂറ് അനാദികാലത്തേക്ക് സ്വന്തമാക്കിയ കിരീടത്തിലെ സേതുമാധവൻ ഒക്കെ അനുയോജ്യ ഉദാഹരണമാണെങ്കിൽ കൂടിയും അവർക്കാർക്കും തോമസ് ചാക്കോയുടേത് പോലുള്ള പഠനത്തിൽ പിന്നാക്കക്കാരായ യൂത്തിന്റെ എക്സ്ക്ലൂസീവ് പിന്തുണ ലഭിച്ചിരുന്നില്ല. സേതു, കിരീടം കണ്ട എല്ലാവരുടെയും സ്വന്തമായി മാറിയ ഒരു കഥാപാത്രമാണ്. അച്ഛനമ്മമാരുടെ, കാമുകിമാരുടെ, സഹോദരങ്ങളുടെ, സുഹൃത്തുക്കളുടെ അങ്ങനെ ഒരുപാട് പേരുടെ. എന്നാൽ സ്ഫടികം കൂടുതലായും സെലിബ്രെയ്റ്റ് ചെയ്യപ്പെട്ടത് ആട് തോമ എന്ന ബാഡാസ്സിന്റെ പേരിലാണ്. കുട്ടിക്കാലത്ത് അപ്പനിൽ നിന്നേറ്റ മാനസിക പീഡനവും തിരസ്കരണവും സഹവിദ്യാർഥിയുമായുള്ള താരതമ്യം സമ്മാനിച്ച തീരാമുറിവുമെല്ലാം ഏറ്റുവാങ്ങിയ തോമസ് ചാക്കോ പക്ഷേ അധികം ആഘോഷിക്കപ്പെട്ടില്ല. ആ കൗമാരക്കാരനെ എന്നെന്നും തിരിച്ചറിഞ്ഞ് സ്നേഹിച്ചത് കണക്ക് അറിയാത്തതിന്റെ പേരിൽ നിഷ്കരുണം പരിഹസിക്കപ്പെടുകയും, മാറ്റി നിർത്തപ്പെടുകയും ചെയപ്പെടേണ്ടി വന്ന അനേകം സ്കൂൾ കുട്ടികളാണ്. കണക്ക് ഒരു ഇഷ്യൂ ആയി മാറിക്കഴിഞ്ഞ ഏതൊരു വിദ്യാർത്ഥിയുടെയും നിശബ്ദ പിന്തുണ സ്ഫടികത്തിന് എക്കാലവും സ്വന്തമാണ്. കാലം,ദേശം,ഭാഷ എന്നീ അതിർവരമ്പുകൾ കടന്ന് കണക്കിൽ മോശക്കാരായ കുട്ടികൾ തോമസ് ചാക്കോയോട് നിരുപാധികം ഐക്യപ്പെടും. അപ്പൻ ആയാലും അധ്യാപകൻ ആയാലും ടോക്സിസിറ്റിക്കെതിരെ സഹിഷ്ണുത പാലിക്കപ്പെടില്ല എന്ന ഉറച്ച നിലപാടിന്റെ ഐക്യദാർഢ്യം മുഴക്കും. കൂട്ടിക്കിഴിക്കലുകൾ തിരിയാത്തതിന്റെ പേരിൽ പ്രഹര-പരിഹാസങ്ങൾ ഏറ്റുവാങ്ങിയതിന്റെ നൊമ്പരക്കണക്ക് അവർ നിരത്തുമ്പോൾ അധ്യാപകവൃന്ദം അതിന് മാപ്പ് പറയേണ്ടതായി വരും. മാത്ത്സിന് ഇനിയും കടന്ന് ചെല്ലാൻ പാകമായിട്ടില്ലാത്ത മനസ്സുള്ള വിദ്യാർത്ഥിയുടെ തലച്ചോറിന്റെ വയറിങ് ശരിയല്ല എന്ന് പരസ്യമായി പറയുന്ന ഹെഡ്മിസ്ട്രസ്സിനെ നമുക്ക് സ്ഫടികത്തിന്റെ തന്നെ സൃഷ്ടാവിന്റെ സംഭാവനയായ "ഒളിമ്പ്യനി"ലും കാണാൻ സാധിക്കും. സംവിധായകൻ ഭദ്രന് കണക്കിനോട് എന്തെങ്കിലും വിരോധം ഉണ്ടോയെന്ന് അറിയില്ല. അതെന്ത് തന്നെയായിരുന്നാലും ഒരുവളുടെ യൗവ്വനത്തിലെ ചെയ്തികളെ സ്വാധീനിക്കുക അവളുടെ കുട്ടിക്കാലം ആയിരിക്കും എന്നത് തിരിച്ചറിയാനുള്ള സാമാന്യ ബോധം അദ്ദേഹത്തിനുണ്ട്. അതുകൊണ്ട് തന്നെയാണ് കാരണമില്ലാതെ ഒരു ആട് തോമയും ജനിക്കുന്നില്ല എന്ന് സ്ഫടികം തീർത്തു പറയുന്നത്. കണക്ക് കശക്കിയെറിഞ്ഞ തന്റെ ബാല്യകൗമാരങ്ങൾക്ക് കണക്ക് ചോദിക്കുകയാണ് തോമസ് ചാക്കോ;ആട് തോമയിലൂടെ.കണക്ക് മനുഷ്യാകാരം പൂണ്ട് ഒരു ചാക്കോ മാഷായി മാറി ഒരു വിദ്യാർത്ഥിയെ മണിയടിക്കാൻ നിർത്തുകയാണ്. അപമാനത്തിന്റെ ഉപ്പുകല്ലിന് മുകളിൽ. കാമുകി തുളസിക്ക് പോലും അവന് കുടിനീര് കൊടുക്കുന്നവൾ ആയി മാറാനേ കഴിയുന്നുള്ളൂ.. അവന്റെ നോവ് ഉൾക്കൊണ്ടവർ എല്ലാം സ്ക്രീനിന് വെളിയിലാണ്. അവർ അവന്റെ വേദന പങ്കിട്ടെടുക്കുന്നു. ഉപ്പുകല്ലിൽ അവന്റെയൊപ്പം മുട്ടുകുത്തുന്നു. പഠനവൈകല്യമുള്ളവരവർ കൈകൾ വിരിച്ചു പിടിക്കുന്നു. തോമയിലേക്ക് പോകാതെ തോമയായി മാറാതെ തന്നെ അവർ ക്ഷമിക്കാൻ പഠിക്കുന്നു.