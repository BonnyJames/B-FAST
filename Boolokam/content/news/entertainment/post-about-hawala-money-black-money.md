---
author: Beaumaris
categories:
- Entertainment
comment_count: 0
date: 2023-05-31 09:19:34
draft: false
image: ''
like_count: 24764
share_count: 11206
tags:
- black money
- hawala money
title: വിദേശനാണ്യം എന്നാൽ എന്ത് ? എന്താണ് ഹവാല അഥവാ കുഴൽപ്പണം?
view_count: 620836
---

**വിദേശനാണ്യം എന്നാൽ എന്ത് ? എന്താണ് ഹവാല അഥവാ കുഴൽപ്പണം ?** **അറിവ് തേടുന്ന പാവം പ്രവാസി** ഏതൊരു രാജ്യത്തിന്റേയും സാമ്പത്തിക ഭദ്രതയുടെ ഒരു മാനദണ്ഡം അവരുടെ വിദേശനാണ്യ കരുതൽ ശേഖരമാണ്. രാജ്യത്തിന്റെ സാമ്പത്തിക സ്ഥിരതയ്ക്ക്, മൂന്നുമാസത്തെ ഇറക്കുമതിക്ക് ആവശ്യമായ വിദേശനാണ്യമെങ്കിലും കരുതൽ ധനമായി ഉണ്ടായിരിക്കണമെന്നാണ് വിദഗ്ദ്ധാഭിപ്രായം. യുദ്ധം, മഹാമാരികൾ, പ്രകൃതിക്ഷോഭങ്ങൾ തുടങ്ങിയ പ്രതികൂല സാഹചര്യങ്ങളിൽ കയറ്റുമതിയും ആഭ്യന്തര ഉത്പാദനവും നിലച്ചുപോയാൽ പോലും അത്യാവശ്യ സാധനങ്ങളുടെ ഇറക്കുമതിയെ ബാധിക്കാതിരിക്കാനുള്ള മുൻകരുതലാണിത്. വിദേശ കറൻസികൾ, സ്വർണ ശേഖരം, സർക്കാരിന് വിദേശ കറൻസിയിലുള്ള നിക്ഷേപങ്ങൾ, അന്താരാഷ്ട്ര നാണയ നിധിയിലുള്ള പ്രത്യേക ധനാവകാശം (സ്‌പെഷ്യൽ ഡ്രോയിങ് റൈറ്റ്‌സ് - എസ്.ഡി.ആർ.) എന്നിവയാണ് പ്രധാനമായും വിദേശനാണ്യ കരുതൽ ശേഖരത്തിൽ ഉൾപ്പെടുന്നവ. വിദേശ വ്യാപാരത്തിലെ മിച്ചം (ബാലൻസ് ഓഫ് ട്രേഡ്), വിദേശ സഹായം, കടം, നിക്ഷേപം, സർക്കാരിനും വ്യക്തികൾക്കും സ്ഥാപനങ്ങൾക്കും വിദേശത്തുനിന്നു ലഭിക്കുന്ന വരുമാനം, പ്രവാസികൾ നാട്ടിലേക്കയയ്ക്കുന്ന വിദേശനാണ്യം എന്നിവയാണ് പ്രധാനപ്പെട്ട വിദേശനാണ്യ സ്രോതസ്സുകൾ.കാലാകാലങ്ങളായി ഇന്ത്യയുടെ കയറ്റുമതി വരുമാനം, ഇറക്കുമതിച്ചെലവിനെക്കാൾ കുറവായതിനാൽ വ്യാപാര മിച്ചം ഉണ്ടാവാറില്ല.പ്രവാസികളിൽനിന്ന് പണം ലഭിക്കുന്ന രാജ്യങ്ങളിൽ ഇന്ത്യക്ക്‌ ഒന്നാം സ്ഥാനമാണുള്ളത്. [](https://cdn.boolokam.com/articles/2023/05/qddfff-1.jpg)ഒരു രാജ്യം മറ്റു രാജ്യങ്ങളുമായി നടത്തിയ വിനിമയത്തിന്റെ സംക്ഷിപ്ത വിവരണമാണ് ബാലൻസ് ഓഫ് പെയ്‌മെന്റ് സ്റ്റേറ്റ്‌മെന്റ് (ബി.ഒ.പി.). വ്യക്തികളും , വ്യാപാര-വാണിജ്യ സ്ഥാപനങ്ങളും സർക്കാർ വകുപ്പുകളും നടത്തിയ എല്ലാവിധ വിദേശനാണ്യ ഇടപാടുകളും ഇതിൽ പ്രതിഫലിക്കും. വിദേശത്തു നിന്നു വന്ന പണം, വിദേശത്തേക്കു പോയ പണത്തെക്കാൾ അധികമാണെങ്കിൽ ആ മിച്ചം വിദേശനാണ്യ കരുതൽ ശേഖരത്തിൽ വർധനയുണ്ടാക്കും. മറിച്ചാണെങ്കിൽ ശേഖരത്തിൽ കുറവുവരും.ഇന്ത്യയിൽ ഇപ്പോൾ 575 ശതകോടി ഡോളറിന്റെ വിദേശനാണ്യ കരുതൽ ശേഖരമുണ്ട്. ഇന്ത്യയിലെ വിദേശനാണ്യ വിനിമയത്തിന്റെ മേൽനോട്ടം റിസർവ് ബാങ്കിനാണ്. ആർ.ബി.ഐ. അധികാരപ്പെടുത്തിയ 'അംഗീകൃത അധികാരികൾ' (Authorised dealers) മുഖേന മാത്രമേ വിദേശനാണ്യ വിനിമയം നടത്താൻ പാടുള്ളൂ. ദേശസാത്കൃത/ഷെഡ്യൂൾഡ് ബാങ്കുകൾ, തിരഞ്ഞെടുക്കപ്പെട്ട സഹകരണ ബാങ്കുകൾ, പരിപൂർണ പണ കൈമാറ്റ സ്ഥാപനങ്ങൾ എന്നിവയാണ് അംഗീകൃത അധികാരികളുടെ ഗണത്തിൽപ്പെടുന്നത്. ഇവർ മുഖേനയല്ലാതെ അനധികൃത മാർഗങ്ങളിലൂടെ വിദേശനാണ്യ ഇടപാടുകൾ നടത്തുന്നതിനെയെല്ലാം 'ഹവാല' അഥവാ 'കുഴൽപ്പണം' എന്നു വിളിക്കാം. **വിദേശനാണ്യ വിനിമയ നിയമം - 1999 (ഫെമ):** 'ഫെമ'യുടെ കീഴിലുള്ള ഉദാരവത്കരിച്ച പണമിടപാട് പദ്ധതിയാണ് (എൽ.ആർ.എ. 2019) ഇപ്പോൾ പ്രാബല്യത്തിലുള്ളത്.വിദേശത്ത് താമസിക്കുന്ന ഇന്ത്യക്കാർക്ക് (എൻ.ആർ.ഐ., ഒ.ഐ.സി. വിഭാഗത്തിൽ പെടുന്നവർ) നാട്ടിലേക്കയയ്ക്കാവുന്ന പണത്തിന് പരിധിയില്ല. അത് എൻ.ആർ.ഐ. അക്കൗണ്ടിൽ കൂടിയാവണമെന്നു മാത്രം. എന്നാൽ, ഒരിന്ത്യൻ പൗരന് പുറത്തേക്ക് അയയ്ക്കാൻ/ചെലവഴിക്കാൻ അനുവദിച്ചിട്ടുള്ളത് പരമാവധി 2,50,000 ഡോളറിന് തുല്യമായ തുകയാണ്. അതായത് ഏതാണ്ട് 1.80 കോടി രൂപ വരും. വിദ്യാഭ്യാസം, ചികിത്സ, വിദേശത്തു താമസിക്കുന്ന വ്യക്തിയുടെ പരിപാലനം, വിദേശത്തേക്കുള്ള കുടിയേറ്റം തുടങ്ങി 63 തരം നിശ്ചിത വ്യക്തിഗത ആവശ്യങ്ങൾക്ക് മാത്രമേ പണമയയ്ക്കാനാകൂ. വ്യക്തിഗത/വ്യാപാര ആവശ്യങ്ങൾക്ക് വിദേശയാത്ര നടത്തുന്നവർക്കും ഈ പരിധി ബാധകമാണ്. ഏഴ് ലക്ഷത്തിൽ കൂടുതലായി അയയ്ക്കുന്ന പണത്തിന് ഇപ്പോൾ ടി.സി.എസ്. ബാധകമാണ്.വിദേശയാത്രയ്ക്ക് പോകുന്നവർ കൈയിൽ കരുതാവുന്ന പണം (കറൻസി നോട്ടുകൾ) 3,000 ഡോളറിന് തുല്യമായി പരിമിതപ്പെടുത്തിയിട്ടുണ്ട്. ഇറാഖ്, ലിബിയ, ഇറാൻ, റഷ്യ തുടങ്ങിയ രാജ്യങ്ങളിലേക്കുള്ള യാത്രയ്ക്ക് ഉയർന്ന പരിധി നിശ്ചയിച്ചിട്ടുണ്ട്. **വിദേശ സംഭാവന നിയന്ത്രണ നിയമം - 1976 (എഫ്.സി.ആർ.എ.):** വിദേശ സംഭാവനകളെ നിയന്ത്രിക്കാനുള്ള നിയമമാണ് എഫ്.സി.ആർ.എ. (ഫോറിൻ കോൺട്രിബ്യൂഷൻസ് റെഗുലേഷൻ ആക്ട്). സ്ഥാനാർത്ഥികൾ, ജനപ്രതിനിധികൾ, രാഷ്ട്രീയ പാർട്ടി പ്രവർത്തകർ, പത്രാധിപന്മാർ, പ്രസാധകന്മാർ, മാധ്യമ പ്രവർത്തകർ, ന്യായാധിപന്മാർ, സർക്കാർ ജീവനക്കാർ എന്നിവർക്ക് വിദേശ സംഭാവന സ്വീകരിക്കുന്നതിന് വിലക്കുണ്ട്. പ്രത്യേകമായി തുറന്ന എഫ്.സി.ആർ.എ. അക്കൗണ്ട് മുഖേന മാത്രമേ ക്രയവിക്രയം ചെയ്യാൻ പാടുള്ളൂ. **_വിദേശനാണ്യ സംരക്ഷണ - കള്ളക്കടത്ത് തടയൽ നിയമം - 1974 (കോഫൊപോസ):_** വിദേശത്തുനിന്ന് വ്യവസ്ഥാപിത മാർഗങ്ങളിലൂടെ, ഇന്ത്യയിലേക്കു വരേണ്ട പണം, സ്വർണം, വജ്രം തുടങ്ങിയ വില കൂടിയ വസ്തുക്കൾ കള്ളക്കടത്തിലൂടെ രാജ്യത്തേക്ക് വരുന്നതിനെ തടയിടാനാണ് കോഫെപോസ നിയമം കൊണ്ടുവന്നത്. കള്ളപ്പണം വെളുപ്പിക്കൽ തടയൽ നിയമം - 2002 (പി.എം.എൽ.എ. ആക്ട്) എന്നിവയാണ് വിദേശനാണ്യ വിനിമയത്തെ നിയന്ത്രിക്കുന്ന പ്രധാന നിയമങ്ങൾ. മേല്പറഞ്ഞ നിയമങ്ങൾക്കൊക്കെ അനുബന്ധമായിട്ടാണ് കള്ളപ്പണം വെളുപ്പിക്കൽ തടയൽ നിയമം പ്രവർത്തിക്കുന്നത്. ഇന്ത്യയിലെ കണക്കിൽപെടാത്ത അനധികൃത സമ്പാദ്യം വിദേശത്തേക്ക് കടത്തി വിദേശനാണ്യമാക്കി മാറ്റി ഇന്ത്യയിലേക്കു തന്നെ തിരിച്ചുകൊണ്ടുവരുന്നതിനെ (റിവേഴ്‌സ് ഹവാല) തടയിടുകയാണ് ഈ നിയമത്തിന്റെ ലക്ഷ്യങ്ങളിൽ ഒന്ന്. ആഭ്യന്തര പണമിടപാടുകളും ഈ നിയമത്തിന്റെ പരിധിയിൽ വരും. വിദേശനാണ്യ പ്രതിസന്ധി മറികടക്കാൻ സ്വർണം പണയം വെച്ച് കടമെടുക്കേണ്ടി വന്ന അവസ്ഥ വരാതിരിക്കാൻ പര്യാപ്തമായ തോതിൽ വിദേശനാണ്യ ശേഖരം നിലനിർത്തേണ്ടത് ഒരു രാജ്യത്തിന്റെ സാമ്പത്തിക അവസ്ഥയ്ക്ക് ഒഴിച്ചു കൂടാൻ പറ്റാത്ത കാര്യമാണ്. അതിന് വേണ്ടി സൂക്ഷ്മമായ നിരീക്ഷണത്തിലൂടെയും കൃത്യമായ നിയമ പരിപാലനത്തിലൂടെയും വിദേശനാണ്യ ചോർച്ച തടയുകയും വിദേശനാണ്യ വരുമാനം മെച്ചപ്പെടുത്തുകയും ചെയ്യണം.