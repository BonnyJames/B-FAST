---
author: Beaumaris
categories:
- Entertainment
comment_count: 0
date: 2023-05-21 04:27:16
draft: false
image: https://cdn.boolokam.com/articles/2023/05/ccvvvv-1022x1024.jpg
like_count: 35317
share_count: 13574
tags:
- birthday
- Featured
- mohanlal
- thanmathra
title: നിങ്ങൾ ഇത്തരത്തിലുള്ള സിനിമകളുടെ കഥാപരിസരത്തൂടെ ചുമ്മാ വന്നിരുന്നാൽ മാത്രം
  മതി, ബാക്കി നിങ്ങളുടെ ഭാഷയിൽ പറഞ്ഞാൽ "വിസ്മയങ്ങൾ" സംഭവിക്കും
view_count: 478006
---

**Ajithan thomas** മോഹൻലാൽ ഒരു മധ്യവർഗകുടുംബനാഥനാവുമ്പോൾ അയാളിലേക്ക് എത്തിച്ചേരുന്ന പക്വത എന്നെ അത്ഭുതപ്പെടുത്തിയിട്ടുണ്ട്.തൊഴിൽരഹിതനായ മുപ്പതുകാരനായി TP ബാലഗോപാലനും,നാടോടിക്കാറ്റിലെ ദാസനുമൊക്കെയായി എൺപതുകളിൽ ,മലയാളിയുവത്വത്തിനോട് കൂട്ടിവായിക്കാവുന്ന കഥാപാത്രങ്ങളിലൂടെയാണ് മോഹൻലാൽ മോഹൻലാലായത് എന്നത് മറന്ന് പോകയല്ല.പക്ഷെ അതിമാനുഷൻമാരായ പൂവള്ളി ഇന്ദുചൂടന്റെയും,കാർത്തികേയൻമാരുടെയും തനിപ്പകർപ്പുകളായ ഒരു നീണ്ട നിര കഥാപാത്രങ്ങളുമായി എന്നെന്നേക്കുമായി മലയാളികൾക്ക് "തന്റെത്" എന്ന തോന്നലിൽ നിന്നും അകന്നു പൊയ്ക്കൊണ്ടിരുന്ന കാലഘട്ടത്തിലായിരുന്നു രമേശൻ നായരായുള്ള അയാളുടെ വരവ്. [](https://cdn.boolokam.com/articles/2023/05/ccaa.jpg)Alzheimer's രോഗബാധിതനായുള്ള രമേശൻ നായരുടെ പ്രകടനങ്ങളിലെ അത്ഭുതകരമായ ഭാവങ്ങളും, ചേഷ്ടകളും, ഒരേ സമയം രംഗങ്ങളിൽ മകനായും അച്ഛനായുമുള്ള പരകായപ്രവേശനങ്ങളും പല കുറി നിരൂപണവിധേയമായിട്ടുള്ള വിഷയങ്ങൾ ആണെങ്കിൽ തന്നെയും തന്മാത്ര എനിക്ക് കൂടുതൽ പ്രിയപ്പെട്ടതാകുന്നത് കേരളത്തിലെ അല്ലെങ്കിൽ ഇന്ത്യയിലെ തന്നെ മഹാഭൂരിപക്ഷമാകുന്ന മിഡിൽക്ലാസ് അല്ലെങ്കിൽ മധ്യവർഗ ഉദ്യോഗസ്ഥനായ, ഓരോ മാസത്തെ വരുമാനത്തിനും കൃത്യമായ വീതം വെപ്പുകളുള്ള,നമുക്കൊക്കെ കൂടുതൽ അറിയാവുന്ന -നമ്മൾ തന്നെയായോ , നമ്മുടെ രക്ഷിതാക്കളെ പോലെയോ ഒക്കെയുള്ള ഒരാളായി മോഹൻലാൽ മുമ്പിലെത്തിയതിനാലും കൂടെയാണ്. ലോൺ എടുത്തു കാർ വാങ്ങുന്ന, ക്വാർട്ടേഴ്സിൽ താമസിക്കുന്ന, മാസത്തിലോ ആഴ്ചയിലോ ഒരിക്കലൊക്കെയായി സിനിമക്ക് പോക്കും, കുടുംബമായി ചെന്ന് ഭക്ഷണം കഴിക്കാൻ പോക്കുകളും പതിവാക്കിയ പരിചയമുള്ളൊരാൾ. [![](https://cdn.boolokam.com/articles/2023/05/ccvvvv-1022x1024.jpg)](https://cdn.boolokam.com/articles/2023/05/ccvvvv.jpg)മക്കളുടെ വിദ്യാഭ്യാസകാര്യങ്ങളിൽ അനാവശ്യമായ എന്നാൽ നീതികരിക്കാനാകുന്ന കാരണങ്ങളാൽ നിർബന്ധങ്ങൾ ഉള്ളോരാൾ. സ്ഥിരമായ ചപ്പാത്തിയുണ്ടാക്കലിൽ മാവ് പരത്തുന്നൊരാൾ എത്ര മനോഹരമായ കാഴ്ചകളായിരുന്നു അയാൾ താരപരിവേഷങ്ങൾ അഴിച്ചു വെച്ച് ആ സെറ്റിലേക്ക് ചുമ്മാ വന്നു പോയപ്പോൾ സംഭവിച്ചത്. കേരളത്തിലങ്ങോളമിങ്ങോളം ശമ്പളപരിഷ്കരണമാവശ്യപ്പെട്ടു നടന്നിരുന്ന സമരത്തെ ഓർമിപ്പിക്കുന്ന ഒരു കാൽനടജാഥയുടെ രംഗത്ത് രമേശൻ നായരെ നോക്കി ആ വലിയ ഹോട്ടലിൽ നിന്ന് മകൻ നിൽക്കുന്ന രംഗം അന്നും ഇന്നും ഹൃദയസ്പർശിയായ ഒന്നാണ്. ചെറിയ ചെറിയ മോഹങ്ങൾ മാത്രം അവനവനിലേക്ക് ഒതുക്കി മകനിലൂടെ വീണ്ടും സ്വപ്നങ്ങൾക്ക് തിരി കൊളുത്തുന്ന രമേശൻ നായർമാരെ എല്ലാവർക്കും പരിചയമുണ്ടാകും. [![](https://cdn.boolokam.com/articles/2023/05/eeeee.jpeg)](https://cdn.boolokam.com/articles/2023/05/eeeee.jpeg)ഇപ്പോൾ വീണ്ടും അതിമാനുഷനും തെന്നിന്ത്യയിലെ തന്നെ ഏറ്റവും വലിയ താരവും ബ്രാന്റുമായി ഇദ്ദേഹം ചുരുങ്ങുമ്പോൾ ഇത്തരത്തിൽ വ്യക്തിപരമായി കാണാനാഗ്രഹിക്കുന്ന ഒരുപാട് വേഷങ്ങളിൽ നിന്നും വളരെ അകലെയായിരിക്കുകയാണ് നടൻ. പ്രിയ മോഹൻലാൽ,നിങ്ങൾ ഇത്തരത്തിലുള്ള സിനിമകളുടെ കഥാപരിസരത്തൂടെ ചുമ്മാ വന്നിരുന്നാൽ മാത്രം മതി, ബാക്കി നിങ്ങളുടെ ഭാഷയിൽ പറഞ്ഞാൽ "വിസ്മയങ്ങൾ" സംഭവിക്കുമെന്നും. നിങ്ങളവിടെ എന്ത് ചെയ്താലും നിങ്ങളെക്കാൾ ലളിതമായും സ്വാഭാവികമായും അത്തരം വേഷങ്ങൾ ചെയ്യുന്ന ആരും ഇപ്പോഴുമിവിടെയില്ല എന്നും വ്യക്തിപരമായി വിശ്വസിക്കാനാണിഷ്ടം.