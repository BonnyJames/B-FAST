---
author: Beaumaris
categories:
- Entertainment
comment_count: 0
date: 2024-01-19 12:17:31
draft: false
image: ''
like_count: 115935
share_count: 38065
tags:
- Anatomy of a Fall
- review
title: കോർട്ട് റൂമിൽ കഥ അവസാനിച്ചു എന്നു കരുതുന്നവർ ഒന്നു കുടി ചിത്രം കണ്ടു നോക്കുക,
  ഇത് നിങ്ങൾ ഉദ്ദേശിക്കുന്ന ഐറ്റം അല്ല
view_count: 1617844
---

**Anatomy of a Fall.** **2023** **(സുരൻ നൂറനാട്ടുകര )** Justine Triet ഉം Arthur Harari യുമായി ചേർന്ന് എഴുതി ജസ്റ്റിൻ ട്രൈറ്റ് സംവിധാനം ചെയ്ത അനാട്ടമി ഓഫ് ഫാൾ - ഒരു കോർട്ട് റൂം ത്രില്ലർ ഡ്രാമയാണ്.ഒറ്റ നോട്ടത്തിൽ അങ്ങിനെ തോന്നും എങ്കിലും , കോർട്ട് റൂം ഡ്രാമാ എന്നതിലുപരിയായി ചിത്രം പറയാൻ ശ്രമിച്ചത് മറ്റൊന്നാണ്.Palm dOr ,PalmDog പുരസ്കാരമുൾപ്പടെ ബ്രിട്ടീഷ് അന്താരാഷ്ട്ര അംഗീകാരം വരെ നേടിയ ചിത്രം വളരെ സാവധാനത്തിൽ നീങ്ങുന്ന കഥാപരിചരണ രീതിയാണ് അവലംബിച്ചിരിക്കുന്നത്.ഏകദേശം 15 മിനുറ്റ് വരെ ഈ ചിത്രം എനിക്ക് പ്രത്യേകിച്ച് ഒരു ഫീലും കൊണ്ടുവന്നില്ല. എന്നാൽ കഥാ നായിക തൻ്റെ വക്കീലിനെ രണ്ടാമത് ഫോൺ വിളിക്കുന്നിടത്ത് ഒരു ഹുക്ക് ഉള്ളിലേക്ക് കടന്നു വന്നു. - എഴുത്തുകാരിയായ സാന്ദ്ര ഭർത്താവിനും മകനുമൊപ്പം ഫ്രാൻസിലെ മഞ്ഞു പ്രദേശങ്ങളിലൊന്നായ ഗ്രെനേബിളിലാണ് താമസം. ഭർത്താവായ സാമൂ വേലും ഒരു എഴുത്തുകാരനാണ്. എന്നാൽ അയാൾ ഇപ്പോൾ സർഗ്ഗശേഷി നശിച്ച അവസ്ഥയിലാണ്. അവരുടെ മകനായ ഡാനിയേലിന് 4-ാം വയസ്സിലുണ്ടായ ഒരു അപകടത്തിൽ കാഴ്ച്ച ശേഷി നഷ്ടപ്പെട്ട അവസ്ഥയിലാണ്. എഴുത്തുകാരിയായ സാന്ദ്ര ഒരു ബൈസെക്ഷ്വൽ വ്യക്തിത്വം ഉള്ള ആളാണ്. കഥ തുടങ്ങുമ്പോൾ സാന്ദ്രയെ ഇൻ്റർവ്യൂ ചെയ്യാൻ ഒരു ചെറുപ്പക്കാരി റിപ്പോർട്ടർ എത്തുകയും ആ സംഭാഷണത്തിനിടക്ക് അവരുടെ ഭർത്താവ് ഉച്ചത്തിൽ സംഗീതം വയ്ക്കുകയും ഇൻ്റർവ്യൂവിന് അത് തടസ്സമാവുകയും ചെയ്യുന്നു. സാന്ദ്രക്ക് ഇൻ്റർവ്യൂ ചെയ്യുന്ന യുവതിയോട് ലൈംഗീകമായ ഒരാകർഷണം ഉണ്ടാകുന്നുണ്ട്. ഉച്ചത്തിലുള്ള സംഗീതം അഭിമുഖം തുടരാൻ പറ്റാത്ത സാഹചര്യത്തിൽ യുവതിയായ റിപ്പോർട്ടർ പിന്നീടാകാം എന്ന് പറഞ്ഞ് മടങ്ങുകയാണ്. സാന്ദ്രക്ക് ആ മീറ്റിംങ്ങ് അലങ്കോലമായതിൽ അനിഷ്ടമുണ്ട്. അവൾ മുകളിലേക്ക് കയറി പോവുന്നു. മുകളിൽ അവളുടെ ഭർത്താവ് മച്ചിൽ എന്തോ പണി ചെയ്തു കൊണ്ടിരിക്കുകയാണ്. ആ സമയത്ത് മകനായ ഡാനിയേൽ തൻ്റെ നായയുമായി മഞ്ഞിലേക്ക് നടക്കാൻ ഇറങ്ങുന്നു. അന്ധനായ അവനെ നായയാണ് നിയന്ത്രിക്കുന്നത്. നടത്തം കഴിഞ്ഞ് തിരിച്ചു വരുമ്പോൾ സാമുവേൽ മുകളിൽ നിന്നും വീണ് തല തകർന്ന് മരിച്ചു കിടക്കുന്നത് നായയാണ് ആദ്യം തിരിച്ചറിയുന്നത്. ഡാനിയേൽ കൈ കൊണ്ട് തൊട്ടു നോക്കി അതച്ഛനാണന്ന് തിരിച്ചറിഞ്ഞ് അമ്മയെ വിളിക്കുന്നു. അവർ പുറത്തു വന്ന് ആംബുലൻസ് വിളിച്ചെങ്കിലും സാമുവേൽ അപ്പോഴേക്കും മരിച്ചിരുന്നു. https://youtu.be/FUXawkH-ONM സാഹചര്യ തെളിവുകൾ എല്ലാം സാന്ദ്രക്ക് എതിരായിരുന്നു. കോടതിയും പോലീസും അവളെ പ്രതിചേർക്കാൻ ഒരു പ്രത്യേക താത്പര്യം കാണിക്കുന്നുണ്ട്. അവളുടെ സുഹൃത്തായ വിൻസെൻ്റ് എന്ന വക്കീലാണ് അവൾക്കായി കേസ് വാദിക്കുന്നത്.ചിത്രം അവസാനിക്കുന്നിടത്ത് നിന്ന് മറ്റൊരു സിനിമ നമ്മുടെ ഉള്ളിൽ ഉണ്ടാകുന്ന തിരക്കഥ രചനയാണ് ഈ ചിത്രത്തിൻ്റെ പ്രത്യേകത . പിറകോട്ട് തിരിയുമ്പോൾ കുറെയധികം ചോദ്യങ്ങൾക്ക് ഉത്തരം കണ്ടെത്താൻ നമുക്കുണ്ടാവും. സാന്ദ്ര ഒളിപ്പിച്ച ചില കാര്യങ്ങളുണ്ട്, മകനായ ഡാനിയേൽ പറഞ്ഞ ചില കള്ളങ്ങൾ ഉണ്ട്. മരണപ്പെട്ട സാമൂവേൽ സാന്ദ്രയെന്ന എഴുത്തുകാരിയെ ഇല്ലായ്മ നടത്താനായി നടത്തിയ കുത്സിതമായ ചില പ്ലാനിങ്ങുകൾ ഉണ്ട്. മനുഷ്യ മനസ്സിൻ്റെ നിഗൂഢതകളിൽ ഈഗോ മനുഷ്യനെ എന്തിലേക്കൊക്കെ നയിക്കുന്നു എന്നതിൻ്റെ ഉദാഹരണം കൂടിയാണ് അനാട്ടമി ഓഫ് എ ഫാൾ.-കോർട്ട് റൂമിൽ കഥ അവസാനിച്ചു എന്നു കരുതുന്നവർ ഒന്നു കുടി ചിത്രം കണ്ടു നോക്കുക. ഇത് നിങ്ങൾ ഉദ്ദേശിക്കുന്ന ഐറ്റം അല്ല. -