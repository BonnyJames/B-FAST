---
author: Beaumaris
categories:
- Entertainment
comment_count: 0
date: 2023-08-27 09:49:36
draft: false
image: https://cdn.boolokam.com/articles/2023/08/lullll-1.jpg
like_count: 95839
share_count: 39109
tags:
- dulquer salmaan
- king of kotha
title: നായകനും വില്ലനും ആയുള്ള സുഹൃത്ത് ബന്ധത്തിന്റെ ആഴം കൃത്യമായി പറഞ്ഞ് പോകാത്തതാണ്
  സിനിമയുടെ നട്ടെല്ല് ഒടിച്ചത്
view_count: 1766055
---

**വെട്ടുക്കിളി** നായകനും വില്ലനും ആയുള്ള സുഹൃത്ത് ബന്ധത്തിന്റെ ആഴം കൃത്യമായി പറഞ്ഞ് പോകാത്തതാണ് KOK യുടെ നട്ടെല്ല് ഒടിച്ചു കളഞ്ഞത്. ആട് തോമ - ചാക്കോ മാഷ് ലൈനിലുള്ള നായകന്റെ കുടുംബ ബന്ധത്തിലെ വ്യക്തത ഇല്ലായ്മ, നായകന്റെയും വില്ലന്റെയും പ്രേമഭാജനങ്ങളുടെ കഥാപാത്രങ്ങളുടെ വ്യക്തത ഇല്ലായ്മ, മിസ് കാസ്റ്റിങ്, എഡിറ്റിങ് പോരായ്മ എന്നിങ്ങനെ പല കാരണങ്ങൾ വേറെയും പറയാം. അടുത്ത സൂപ്പർ താരം എന്ന സ്റ്റെപ്പിലേക്കുള്ള DQ വിന്റെ ചുവട് വെയ്പ്പ് എന്ന നിലയിൽ വളരെയധികം പ്രതീക്ഷയോടെയാണ് KOK ക്ക് വേണ്ടി കാത്തിരുന്നത്. ഇഷ്ടമുള്ള താരത്തിനെ കണ്ട് കൊണ്ടിരിക്കാൻ 3 മണിക്കൂർ അടുത്തുള്ള ദൈർഖ്യമൊന്നും ഒരു വിഷയമേ അല്ലായിരുന്നു.യാതൊരു സ്ക്രീൻ പ്രെസൻസും ഇല്ലാത്ത പ്രസന്നയെ പ്രധാന റോളിൽ കണ്ടപ്പോഴേ അപകടം മണത്തു. തൊട്ട് പുറകെ സ്യുട്ട്കേസ് ചന്ദ്രൻ എന്നൊ മറ്റോ പേരിൽ ക്രൂരനായ കൊലയാളിയുടെ വേഷത്തിൽ സൗബിനെ കൂടി കണ്ടപ്പോൾ പൂർത്തിയായി. ഗോകുൽ സുരേഷ് അച്ഛനിൽ നിന്നും മാറി സ്വന്തമായൊരു ശൈലി ഉണ്ടാക്കിയെടുത്തില്ലെങ്കിൽ സിനിമയിൽ ഒന്നുമാകാതെ പോവുകയെ ഉള്ളൂ.പിന്നെ സ്‌ക്രീനിൽ കാട്ടിയത് "ഡാൻസിങ് റോസ്" ഷബീറിനെയാണ്. അമ്പോ... എന്താ ഒരു ലുക്ക്! കാണിച്ച സീനിലെല്ലാം ആ സ്ക്രീൻ മൊത്തം അങ്ങോട്ട് ഭരിക്കുകയായിരുന്നു. സജിത മഠത്തിൽ സത്യന്റെ കാലത്തെ സിനിമയിൽ നിന്ന് നേരിട്ട് വന്നത് പോലെ തനി നാടക അഭിനയ മായിരുന്നു. ഐശ്വര്യ ലക്ഷ്മിയും നൈല ഉഷയും അവരുടെ കഥാപാത്രങ്ങളുടെ വ്യക്തത ഇല്ലായ്മ മൂലം ഒന്നുമാകാതെ പോയി. ഷമ്മി തിലകനെയൊക്കെ കൊത്ത രവി എന്ന വേഷം ഏൽപ്പിച്ചത് തന്നെ പൊറുക്കനാകാത്ത അപരാധമായി തോന്നി. ![](https://cdn.boolokam.com/articles/2023/08/lullll-1.jpg)പിന്നെ നമ്മുടെ മുത്ത് സൽമാൻ.. സൂഷ്മമായി വേഷങ്ങൾ അഭിനയിക്കുന്നതിൽ നല്ല മെയ് വഴക്കമുണ്ടെങ്കിലും ഈ സിനിമയിൽ അമ്പേ പരാജയമായി പോയി. അതിന് കാരണം ആരെ വെച്ചാണോ ഈ സിനിമ വിൽക്കാൻ പോകുന്നത്, അയാളുടെ ശക്തി ദൗർബല്യങ്ങൾ അറിഞ് കഥ ഒരുക്കാൻ കഴിയാതിരുന്ന എഴുത്ത്കാരൻ തന്നെ. ദുൽകർ പൊതുവെ സ്റ്റൈലിഷ് ആണെങ്കിലും സിനിമയിൽ ഉടനീളം ആ ചുണ്ടിൽ എരിഞ്ഞുകൊണ്ടിരിക്കുന്ന സിഗരറ്റ് വലിക്കുന്നതിൽ ചെമ്പൻ വിനോദിന്റെ അത്ര സ്റ്റൈൽ പോലും ഇല്ല എന്ന് കാണാനുള്ള കാഴ്ച ഇല്ലാതെ പോയ സംവിധായകനും കുറ്റക്കാരൻ തന്നെ. പിന്നെ, നിങ്ങൾ സിഗരറ്റ് വലിക്കുന്നത് കാണാൻ ഭംഗിയില്ല എന്നൊക്കെ ആര് ദുൽഘറിനോട് പറയും എന്ന ഭയവും ഉണ്ടാകും. ![](https://cdn.boolokam.com/articles/2023/08/fwww-7.jpg)മലയാളത്തിൽ ജാഡ വേഷങ്ങളും പുറത്ത് എന്ത് വേഷങ്ങളും ചെയ്യുന്ന ദുൽഖറിന്റെ രീതി തന്നെ ശരിയല്ല എന്നതാണ് വെട്ടുകിളിയുടെ അഭിപ്രായം. ഒരു അഭിനേതാവ് എന്ന നിലയിൽ താങ്കൾ സ്വയം കണ്ടെത്താതെ പോകുന്നതിൽ വിഷമം ഉണ്ട്. നൂറ് ആവർത്തി പറഞ് പോയ ഇത്തരം കൊട്ടേഷൻ സിനിമകൾ ഒരിക്കലും മറ്റൊരു KGF പുഷ്പ രീതിയിലുള്ള പാൻ ഇന്ത്യൻ സിനിമയാകില്ല. അതിന് ആദ്യം വേണ്ടത് പണി അറിയാവുന്ന ഒരു സംവിധായകനും എഴുത്ത് കാരനുമാണ്.