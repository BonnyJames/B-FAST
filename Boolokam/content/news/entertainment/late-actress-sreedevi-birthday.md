---
author: Beaumaris
categories:
- Entertainment
comment_count: 0
date: 2022-08-13 10:18:56
draft: false
image: ''
like_count: 75058
share_count: 37268
tags:
- actress
- birthday
- sreedevi
title: ഇന്ത്യൻ സിനിമയുടെ സൗന്ദര്യം ശ്രീദേവിയുടെ ജന്മദിനമാണിന്ന്
view_count: 1401594
---

**ഇന്ന് ചലച്ചിത്രനടി ശ്രീദേവിയുടെ ജന്മവാർഷികദിനം** പ്രശസ്ത ഇന്ത്യന്‍ ചലച്ചിത്രനടി ശ്രീദേവി എന്ന ശ്രീ അമ്മയങ്കാർ അയ്യപ്പൻ 1963 ആഗസ്റ്റ് 13 ആം തിയതി വക്കീലായ അയ്യപ്പന്റെയും രാജേശ്വരിയുടെയും മകളായി തമിഴ്‌നാട്ടിലെ ശിവകാശിയിൽ ജനിച്ചു.1967 ല്‍ കന്ദന്‍ കരുണൈ എന്ന തമിഴ് ചിത്രത്തില്‍ ബാലതാരമായി അഭിനയിച്ചാണ് ചലച്ചിത്ര ജീവിതം തുടങ്ങിയ ശ്രീദേവി പിന്നീട് ബാലതാരമായി നിരവധി തെലുങ്ക്/തമിഴ് ചിത്രങ്ങളില്‍ അഭിനയിച്ചു.1967 ല്‍ കെ. ബാലചന്ദര്‍ സംവിധാനം ചെയ്ത മൂൺട്രു മുടിച്ചു എന്ന ചിത്രത്തിൽ കമലഹാസ്സന്റെ ജോഡിയായി അഭിനയിച്ചു. അതിനുശേഷം കമലഹാസ്സന്റെ നായികയായി ഏകദേശം ഇരുപത്തിയഞ്ചോളം ചിത്രങ്ങളില്‍ അഭിനയിച്ചു. 1969 ൽ കുമാരസംഭവം എന്ന ചിത്രത്തിലൂടെ മലയാളത്തിൽ എത്തിയ ശ്രീദേവി തുടർന്ന് പൂമ്പാറ്റ/സ്വപ്നങ്ങൾ/ആന വളർത്തിയ വാനമ്പാടിയുടെ മകൻ എന്നീ ചിത്രങ്ങളിൽ ബാലതാരമായി അഭിനയിച്ചു. 1976 ൽ കുറ്റവും ശിക്ഷയും എന്ന ചിത്രത്തിൽ കമൽഹാസ്സനൊപ്പം നായിക ആയ ഇവർ അതേവർഷം തന്നെ തുലാവർഷം എന്ന ചിത്രത്തിൽ പ്രേം നസീറിനോടൊപ്പവും അഭിനയിച്ചു. തുടർന്ന് ഐ. വി. ശശി സംവിധാനം ചെയ്ത ആലിംഗനം/ ഊഞ്ഞാൽ/ആ നിമിഷം/ ആശിർവാദം/അകലെ ആകാശം എന്നീ സിനിമകളിൽ നായികയായി. 1977 ൽ റിലീസായ അംഗീകാരം എന്ന ചിത്രത്തിൽ ഇവർ ഇരട്ട വേഷം ചെയ്തു. അന്യഭാഷാ ചിത്രങ്ങളിൽ തിരക്കായതോടെ മലയാള വിട്ട ഇവർ 1979/83 കാലഘട്ടത്തില്‍ തമിഴ് ചലച്ചിത്രരംഗത്തെ മുന്‍ നിര നായികയായിരുന്നു. ഈ കാലത്ത് തെലുങ്കിൽ ധാരാളം ചിത്രങ്ങളില്‍ അഭിനയിച്ചു.1978 ല്‍ ഒരു ഉര്‍ദു/ഹിന്ദി ചിത്രത്തില്‍ അഭിനയിച്ചു. പക്ഷേ ചിത്രം കാര്യമായ വിജയം നേടിയില്ല. രണ്ടാമതായി അഭിനയിച്ച ഹിമ്മത്ത് വാല വന്‍ വിജയം നേടിയതോടെ ഇവർ മുന്‍നിര ബോളിവുഡ് നായികയായി മാറി. 1986 ല്‍ ഇറങ്ങിയ നാഗിന ഇവരുടെ അഭിനയജീവിതത്തിലെ വന്‍ വിജയ ചിത്രങ്ങളിലൊന്നാണ്. 1992 ലെ ഖുദാ ഗവ/1994 ലെ ലാഡ്‌ല/1997 ലെ ജുദായി എന്നീ ചിത്രങ്ങളും ശ്രദ്ധേയമായ ചിത്രങ്ങളായിരുന്നു.1996 ൽ പുറത്തിറങ്ങിയ ദേവരാഗം എന്ന ചിത്രത്തിലൂടെ അവർ മലയാളത്തിലേക്ക് തിരിച്ച് വരവ് നടത്തി. ഭരതൻ സംവിധാനം ചെയത് ഈ ചിത്രമായിരുന്നു ഇവർ മലയാളത്തിൽ ചെയ്ത അവസാന ചിത്രം.1996 ജൂണ്‍ 2 ആം തിയതി പ്രമുഖ ഉര്‍ദു ഹിന്ദി ചലച്ചിത്ര നിര്‍മ്മാതാവായ ബോണി കപൂറുമായി വിവാഹം കഴിഞ്ഞു. ജാന്‍വി/ഖുശി എന്നിവരാണ് മക്കള്‍. 1997 ല്‍ ചലച്ചിത്രരംഗത്ത് നിന്ന് വിടവാങ്ങിയ ഇവർ പിന്നെ കുറച്ചുകാലം ടെലിവിഷന്‍ പരമ്പരകളില്‍ അഭിനയിച്ചു. രണ്ട് സംസ്ഥാന ചലചിത്ര പുരസ്‌കാരങ്ങളും ആറ് ഫിലിം ഫെയർ പുരസ്‌കാരങ്ങളും ലഭിച്ചിട്ടുള്ള ഇവരെ തേടി 2013 ൽ പദ്മശ്രീ പുരസ്‌കാരം എത്തുകയുണ്ടായി.2017 ൽ ഇറങ്ങിയ മാം എന്ന സിനിമയിലാണ് ഇവർ അവസാനമായി അഭിനയിച്ചത്.2018 ഫെബ്രുവരി 24 ആം തിയതി രാത്രി ദുബായിലെ ജുമൈറ ടവേർസ് ഹോട്ടൽ മുറിയിലെ ബാത്ടബ്ബിൽ മുങ്ങി മരിച്ചനിലയിൽ ഇവരെ കണ്ടെത്തി.