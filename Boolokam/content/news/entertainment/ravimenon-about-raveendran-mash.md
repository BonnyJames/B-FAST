---
author: Beaumaris
categories:
- Entertainment
comment_count: 0
date: 2022-09-13 13:43:20
draft: false
image: ''
like_count: 20220
share_count: 14768
tags:
- Dr.KJ.yeshudas
- raveendran mash
title: എന്തുകൊണ്ട് മാസ്റ്റർ തന്റെ ഏറ്റവും മികച്ച ഈണങ്ങളെല്ലാം യേശുദാസിന് മാത്രം നൽകി
  ?
view_count: 727174
---

**രവി മേനോൻ എഴുതുന്നു ,**

**നൗഷാദിന്റെ റഫി; മദൻമോഹന്റെ ലത;**

**രവീന്ദ്രന്റെ യേശുദാസ്**

**\------------------**

``കഴിയുമെങ്കിൽ യേശുദാസിനെ ഫീൽഡിൽ നിന്നുതന്നെ ഔട്ടാക്കി മലയാളസിനിമയിലെ ഒന്നാം നമ്പർ പിന്നണിഗായകനായി തിളങ്ങാം എന്ന് മോഹിച്ചു മദ്രാസിലേക്ക് വണ്ടി കയറിയവനാണ് ഞാൻ'' -- ഒരു കൂടിക്കാഴ്‌ച്ചയ്ക്കിടെ തമാശ കലർത്തി രവീന്ദ്രൻ മാസ്റ്റർ പറഞ്ഞ വാക്കുകൾ ഇന്നുമുണ്ട് ഓർമ്മയിൽ.

``അത് നടക്കില്ലെന്ന് മനസ്സിലായപ്പോൾ, യേശുദാസിനെ പാടിച്ചു ബുദ്ധിമുട്ടിക്കാനായി ശ്രമം. കുറച്ചു കടുപ്പമുള്ള ട്യൂൺ ഇട്ടുകൊടുത്ത ശേഷം ഞാൻ മനസ്സിൽ പറയും: ഇല്ല, ഇത് ഇയാൾക്ക് തൊടാൻ പറ്റില്ല ... എന്നാൽ, എന്നെ അമ്പരപ്പിച്ചുകൊണ്ട് ഞാൻ പോലും മനസ്സിൽ കാണാത്ത മാനം നൽകി ആ പാട്ട് ആ മനുഷ്യൻ എനിക്ക് തിരിച്ചു തരും. അതാണ് യേശുദാസ്..''

ഒരു സംശയം എന്നിട്ടും ബാക്കി. എന്തുകൊണ്ട് മാസ്റ്റർ തന്റെ ഏറ്റവും മികച്ച ഈണങ്ങളെല്ലാം യേശുദാസിന് മാത്രം നൽകി? ഗന്ധർവ്വനാദം മാത്രം മനസ്സിൽ കൊണ്ട് എന്തുകൊണ്ട് അദ്ദേഹം ഗാനങ്ങൾ സൃഷ്ടിച്ചു? ഒരൊറ്റ ഗായകന്റെ ശബ്ദത്തിന്റെ ചുറ്റുവട്ടത്ത് പ്രതിഭ തളച്ചിടുക വഴി സ്വന്തം സർഗാത്മകതയുടെ സാദ്ധ്യതകൾ അറിഞ്ഞുകൊണ്ടുതന്നെ പരിമിതപ്പെടുത്തുകയല്ലേ മാസ്റ്റർ ചെയ്തത്?

ഹൃദയം തുറന്നുള്ള ചിരിക്കു പകരം മാസ്റ്ററുടെ മുഖത്ത് ഗൗരവം പടർന്നു കണ്ടത് അപ്പോഴാണ്. ``നിങ്ങൾ നൗഷാദ് സാഹിബിനോദ് ചോദിച്ചുനോക്കൂ എന്തുകൊണ്ട് അദ്ദേഹം റഫിക്ക് വേണ്ടി തന്റെ ഏറ്റവും മികച്ച ഈണങ്ങൾ നീക്കിവെച്ചു എന്ന്. ദേവരാജനും ബാബുരാജൂം ദക്ഷിണാമൂർത്തിയും സലിൽ ചൗധരിയും രവീന്ദ്ര ജയ്നുമെല്ലാം അവരുടെ ഏറ്റവും വെല്ലുവിളി ഉയർത്തുന്ന ഗാനങ്ങൾ പാടാൻ ഏൽപ്പിച്ചത് ദാസേട്ടനെയല്ലേ? അവരാരും ജീനിയസ്സുകളല്ല എന്ന് നമുക്ക് പറയാൻ കഴിയുമോ?'' വെണ്ണ കയ്യിലുള്ളപ്പോൾ നറുനെയ്യ് വേറിട്ട് കരുത്തേണ്ടതുണ്ടോ എന്ന് വ്യംഗ്യമായി സൂചിപ്പിക്കുകയായിരുന്നു മാസ്റ്റർ.

നൗഷാദിന് മുഹമ്മദ് റഫിയും മദൻമോഹന് ലത മങ്കേഷ്കറും ഒ പി നയ്യാറിന് ആശാ ഭോസ്ലെയുമെന്ന പോലെ സ്വന്തം ആത്മാവിന്റെ അംശം തന്നെയായിരുന്നു രവീന്ദ്രന് യേശുദാസ് എന്ന ഗായകൻ. ദാസുമായുള്ള അപൂർവ രസതന്ത്രത്തിന്റെ പൊരുൾ എന്തെന്ന് ആരാഞ്ഞിട്ടുണ്ട് ഒരിക്കൽ രവീന്ദ്രൻ മാസ്റ്ററോട്. ``സാധാരണ മനുഷ്യരുടെ എല്ലാ ദൗർബല്യങ്ങളും ഉള്ളവർ തന്നെയാണ് ഞങ്ങൾ. ഇണക്കങ്ങളും പിണക്കങ്ങളും പരിഭവങ്ങളും മുൻകോപവും എല്ലാമുള്ളവർ. പക്ഷേ സംഗീതത്തിന്റെ കാര്യത്തിൽ ഞങ്ങൾക്ക് ഒരേ മനസ്സാണ്. ഈഗോ പ്രശ്നങ്ങൾ ഇല്ലതന്നെ. സംഗീതത്തിൽ യേശുദാസ് അർഹിക്കുന്ന ആദരവും മാന്യതയും ഞാൻ അദ്ദേഹത്തിന് നൽകിയിട്ടുണ്ട്; അതേയളവിൽ അത് തിരിച്ചു കിട്ടിയിട്ടുമുണ്ട്.'' -- മാസ്റ്ററുടെ മറുപടി.

[embed]https://youtu.be/IpXZ11BfmDo[/embed] ഗായകന്റെ മൂഡ് അറിഞ്ഞു പെരുമാറാനാണ് സംഗീത സംവിധായകൻ ശ്രമിക്കേണ്ടതെന്ന് എന്നും വിശ്വസിച്ചിരുന്നു രവീന്ദ്രൻ മാസ്റ്റർ. ഗാനത്തിന്റെ നിലവാരം മെച്ചപ്പെടുത്താനേ അതുപകരിക്കൂ. ``എന്റെ റെക്കോർഡിംഗിന് എത്തുമ്പോൾ ദാസേട്ടനുമായി ചുരുങ്ങിയത് ഒരു മണിക്കൂറെങ്കിലും റിലാക്സ്ഡ് ആയി സംസാരിച്ചിരിക്കാൻ ശ്രദ്ധിക്കാറുണ്ട്. തികച്ചും അനൗപചാരികമായ ആ സംഭാഷണത്തിൽ വീട്ടു കാര്യങ്ങളും കൊച്ചു കൊച്ചു തമാശകളും കുസൃതികളും സ്വൽപ്പം അശ്ലീലവുമൊക്കെ കടന്നുവന്നേക്കാം. അതിനകം ഞങ്ങൾക്കിടയിൽ ഒരു മാനസിക ഐക്യം രൂപപ്പെട്ടിരിക്കും. എന്നിട്ടേ അദ്ദേഹത്തെ വോയിസ് ബൂത്തിലേക്ക് ക്ഷണിക്കാറുള്ളൂ. അത് ചിലപ്പോൾ രാത്രിയുടെ അന്ത്യ യാമങ്ങളിലാകാം; പുലർച്ചെയാകാം..''

പാതിരാവിലാണ് ആറാം തമ്പുരാനിലെ ``ഹരിമുരളീരവം'' യേശുദാസിനെ പാടിപ്പഠിപ്പിച്ചതെന്ന് പറഞ്ഞിട്ടുണ്ട് മാസ്റ്റർ. ``പാട്ട് പഠിക്കാനെത്തുമ്പോൾ അത്ര നല്ല മൂഡിലല്ല ദാസേട്ടൻ. ഇഷ്ടപ്പെടാത്ത ഒരാളുടെ ഭാഗത്തുനിന്നുണ്ടായ അനാവശ്യമായ ഒരു അഭിപ്രായപ്രകടനം അദ്ദേഹത്തെ വല്ലാതെ ക്ഷുഭിതനാക്കിയിരുന്നു. അതുകൊണ്ടു കൂടിയാകാം, ഗാനം അതിഗംഭീരമാകണം എന്നൊരു വാശി അദ്ദേഹത്തിന് ഉണ്ടായിരുന്ന പോലെ തോന്നി എനിക്ക്. ആ വാശിയോടെയാണ് പിറ്റേന്ന് അദ്ദേഹം ഹരിമുരളീരവം റെക്കോർഡ് ചെയ്തത്.''

[embed]https://youtu.be/LGnLHrdomt4[/embed] 

മറ്റൊരു ക്ലാസിക് സൃഷ്ടിയായ ഭരതത്തിലെ ``രാമകഥാ ഗാനലയം'' പിറന്നത് അർധരാത്രിക്ക് ശേഷമാണ്. ``ഇപ്പോൾ പാടിയാൽ നന്നായിരിക്കും'' എന്ന് രവീന്ദ്രൻ മാസ്റ്ററെ വിളിച്ചു പറയുകയായിരുന്നു ദാസേട്ടൻ. ``സ്റ്റുഡിയോയിൽ എത്തിക്കഴിഞ്ഞു പാട്ടിൽ മുഴുകിക്കഴിഞ്ഞാൽ ചുറ്റുപാടുമുള്ള ചെറിയ ചലനങ്ങൾ പോലും അദ്ദേഹത്തെ അസ്വസ്ഥനാകുന്നത് കണ്ടിട്ടുണ്ട്. അത്തരം പ്രതിബദ്ധത മറ്റാരിൽ നിന്നാണ് നമുക്ക് പ്രതീക്ഷിക്കാനാകുക?''

താരകേ മിഴിയിതളിൽ കണ്ണീരുമായ്, ഏഴു സ്വരങ്ങളും, ഒറ്റക്കമ്പി നാദം മാത്രം, രാമകഥാ ഗാനലയം, പ്രമദവനം, ഹരിമുരളീരവം, വികാര നൗകയുമായ്, ഗോപികേ, ഏതോ നിദ്രതൻ എന്നീ പ്രശസ്തഗാനങ്ങൾക്കെല്ലാം സൂക്ഷ്മ വിശകലനത്തിൽ ഘടനാപരമായ സാമ്യങ്ങൾ കാണാം; വ്യത്യസ്ത രാഗപഥങ്ങൾ പിന്തുടരുന്നവയെങ്കിൽ കൂടി. താരസ്ഥായിയിലും മന്ദ്രസ്ഥായിയിലും യേശുദാസിന്റെ അപാര ശബ്ദ നിയന്ത്രണം പരമാവധി പ്രയോജനപ്പെടുത്തിയ പാട്ടുകളാണിവ. താരകേ (ചൂള), ഗോപികേ (നന്ദനം) എന്നിവ പോലെ ഒരേ നൂലിൽ കോർത്തവണ്ണം രൂപഘടനയിൽ പരസ്പരം ദൃഢമായി ബന്ധപ്പെട്ടു കിടക്കുന്ന പാട്ടുകളും ധാരാളം.

``എന്നെ സംബന്ധിച്ച് പണ്ഡിതനും പാമരനും ഒരുപോലെ ഉൾക്കൊള്ളാനും ആസ്വദിക്കാനും കഴിയുന്ന ഗാനങ്ങൾ സൃഷ്ടിക്കുക എന്നതാണ് പ്രധാനം. അത് കഥാസന്ദർഭവുമായി ഇണങ്ങി നിൽക്കുകയും വേണം. പലനിബന്ധനകൾക്കും ഉള്ളിൽ നിന്നുവേണം നമുക്ക് കളിക്കാൻ. ത്രിസ്ഥായീ വല്ലഭനായ ഒരു ഗായകൻ കയ്യെത്തുന്നിടത്തുള്ളപ്പോൾ അദ്ദേഹത്തിന്റെ പ്രാഗൽഭ്യം പരമാവധി നമ്മുടെ ഗാനങ്ങളിൽ പ്രയോജനപ്പെടുത്താൻ ഞാൻ ശ്രമിക്കുന്നു. അത്രമാത്രം. ശാസ്ത്രീയ സംഗീതത്തിന്റെ സ്വാധീനമില്ലാത്ത, തികച്ചും ലളിതമായ ഗാനങ്ങളും ദാസേട്ടൻ എനിക്കു വേണ്ടി പാടിയിട്ടുണ്ട് എന്നത് മറക്കരുത്. ഇന്നുമെന്റെ കണ്ണുനീരിൽ, ഇരുഹൃദയങ്ങളിൽ, ആലില മഞ്ചലിൽ ഇവയൊക്കെ മറ്റൊരു ജനുസ്സിൽ പെടുന്ന പാട്ടുകളാണ്.''