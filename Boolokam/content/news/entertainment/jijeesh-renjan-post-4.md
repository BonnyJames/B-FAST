---
author: Beaumaris
categories:
- Entertainment
comment_count: 0
date: 2022-11-16 07:16:11
draft: false
image: ''
like_count: 118715
share_count: 26724
tags:
- Jijeesh Renjan
- malayalam movies
title: മേല്പറഞ്ഞ നായകന്മാരെ പോലെ സേട്ടുവിന്റെ മകളെ വിവാഹം ചെയ്ത ജഗദീഷിന്റെ അവസ്ഥ കഷ്ടമായിരുന്നു
view_count: 2080669
---

**Jijeesh Renjan** ഇരു വീട്ടുകാരുടെയും സമ്മതമില്ലാതെ സ്നേഹിച്ച് വിവാഹം കഴിക്കുക എന്നത് വലിയ ഒരു വെല്ലു വിളിയാണ്.എല്ലാവരുമായി ജീവിച്ച് പിന്നെ ഒറ്റപ്പെട്ടു പോകുന്ന ഒരു അവസ്ഥ ഉണ്ടായേക്കാം.സ്നേഹത്തിന് വേണ്ടി സ്നേഹം നഷ്ടപ്പെടുത്തേണ്ട അവസ്ഥ വേദനയുണ്ടാക്കും.അത് കൊണ്ട് തന്നെ സ്നേഹിച്ച് വിവാഹം ചെയ്യുന്നവർക്ക് ഒരു സ്വപ്നമുണ്ടാകും.എന്നെങ്കിലും തങ്ങളുടെ വീട്ടുകാർ അംഗീകരിക്കും എന്നത്.അത് സാമ്പത്തിക ലാഭത്തിന് വേണ്ടിയല്ല നഷ്ടപ്പെട്ടു പോയ സ്നേഹം തിരിച്ചു ലഭിക്കാനുള്ള കൊതിയായിരിക്കും.സിനിമകളിൽ പണ്ട് മുതലെ ഇങ്ങനെയുള്ള സന്ദർഭങ്ങളിൽ ഏതെങ്കിലും ഒരു കഥാപാത്രം സമാധാനിപ്പിക്കും "ഇപ്പൊ ഉള്ള പൊട്ടിത്തെറിയെ കാണൂ ഒരു കുഞ്ഞൊക്കെയാകുമ്പോൾ എല്ലാവരും ക്ഷമിക്കും".ജീവിതത്തിലും പല സിനിമകളിലും അങ്ങനെ കുഞ്ഞുങ്ങൾ ഒന്നിപ്പിച്ചിട്ടുണ്ട്.അല്ലെങ്കിൽ പൊതുവായ പ്രശ്നങ്ങൾ ഒന്നിപ്പിക്കാറുണ്ട്. എന്നാൽ സിനിമകളിൽ പണക്കാരിയായ പെണ്ണിനെ പ്രേമിച്ച് വിവാഹം കഴിച്ച് ചുളുവിൽ കോടീശ്വരന്മാരാകാൻ ശ്രമിക്കുന്ന നായകന്മാരെ ധാരാളമായി കണ്ടിട്ടുണ്ട്.എങ്ങനെയുണ്ടാശാനേ സിനിമയിൽ ഇത് പോലെ മേനകയേ കല്യാണം ചെയ്ത് സുഖിക്കാം എന്ന് കരുതുന്ന മമ്മൂട്ടിക്ക് പണി കിട്ടും.ലളിത ജീവിതം ആഗ്രഹിച്ച് ഭർത്താവിന്റെ വീട്ടിൽ താമസിക്കാനുള്ള മേനകയുടെ മോഹമായിരുന്നു മമ്മൂട്ടിക്ക് പണി കൊടുത്തത്.പൂച്ചയ്‌ക്കൊരു മൂക്കൂത്തിയിലെ സോമന്റെ കഥാപാത്രം കുറച്ചു കൂടി രസകരമായി ഈ പരിപാടി അവതരിപ്പിച്ചിട്ടുണ്ട്.അതിൽ പണക്കാരന്റെ മകളെ വിവാഹം ചെയ്യാൻ അയാളെക്കാളും പണക്കാരനായി അഭിനയിക്കുകയാണ് സോമൻ ചെയ്യുന്നത്.തേങ്ങാ ഗോവിന്ദന്റെ മോളെ കെട്ടാൻ രാവുണ്ണി മേനോന്റെ മകനാണ് എന്ന് സോമൻ കള്ളം പറയുന്നു.സോമനെ കാണാൻ എത്തുന്ന സിഐ പോൾ അവതരിപ്പിച്ച തേങ്ങാ ഗോവിന്ദന്റെ മുന്നിൽ ഫോൺ എടുത്ത് വച്ച് പറയുന്ന നമ്പരുകൾ പിന്നെയും ഒരുപാട് സിനിമകളിൽ ആവർത്തിച്ചിട്ടുണ്ട്. കാമുകിയുടെ അച്ഛനായ തേങ്ങാ ഗോവിന്ദൻ സോമനോട് വീട്ടുകാരെ അറിയിക്കേണ്ട എന്ന് ചോദിക്കുമ്പോൾ സോമൻ: അത് വേണ്ട അച്ഛൻ ടാറ്റയുടെയും ബിർളയുടെയും മാതിരിയുള്ള ഏതെങ്കിലും ആളുകളുടെ മക്കളെ കൊണ്ട് കെട്ടിക്കണമെന്നാ പറയുന്നത്. ജാതകം തന്നെ കൊണ്ട് പോയിരിക്കുവാ.പക്ഷെ ഒരു കാര്യം ഞാൻ മല്ലിക അല്ലാതെ ഒരാളെയും വിവാഹം കഴിക്കത്തില്ല. സിഐ പോൾ : അയ്യോ അപ്പൊ ഇനി എന്തോ ചെയ്യും. സോമൻ :കല്യാണമങ്ങു നടത്തുക. പോൾ : അപ്പൊ അച്ഛൻ അറിഞ്ഞാലോ ജഗതി :കല്യാണം കഴിഞ്ഞാൽ പിന്നെ എന്തോ ചെയ്യും.അല്ലേൽ തന്നെ സാറിന്റെ ഷെയർ മാത്രം ഒരു കോടി രൂപ വരും പോൾ :അല്ലേലും കല്യാണം കല്യാണം കഴിഞ്ഞാൽ എത്ര എതിർപ്പുണ്ടെലും സഹിച്ചല്ലേ പറ്റൂ.പിന്നെ നിങളെ അങ്ങ് സ്വീകരിക്കും.ഞാൻ ആണേലും അങ്ങനെയേ ചെയ്യൂ. സോമൻ(ഉൾച്ചിരിയോടെ) :ആ അല്ലേലും ആ ഒരു ധൈര്യത്തിലാ ഞാനും കല്യാണം കഴിക്കാൻ തീരുമാനിച്ചത്. ഈ ഒരു സീനും സംഭാഷണങ്ങളും സിനിമയിലെ തന്നെ സന്ദർഭങ്ങളും ഏതാണ്ട് അതേ പടി മാട്ടുപ്പെട്ടി മച്ചാനിൽ പകർത്തിയിട്ടുണ്ട്.മാട്ടുപ്പെട്ടി മച്ചാനിൽ ഈ സീനിൽ അച്ഛൻ മൃഗമാണ് എന്ന് പറഞ്ഞതിന് എന്തരിന് സന്തോഷിക്കണത് എന്ന ജഗതിയുടെ ഡയലോഗ് പൊളിയാണ്. എന്നാൽ 'ശുഭയാത്ര' സിനിമയിൽ ഇത് പോലെ തന്നെ ലക്ഷ്യം വച്ച് സേട്ടുവിന്റെ മകളെ വിവാഹം ചെയ്ത ജഗദീഷിന്റെ അവസ്ഥ കഷ്ടമായിരുന്നു.സേട്ടു അവരെ അംഗീകരിച്ചില്ല.കൊടുത്ത പൈസ തിരികെ അന്വേഷിച്ചു നടന്ന ജയറാം കാണുന്നത് റോഡിൽ നിന്ന് കരിക്ക് വെട്ടുന്ന ജഗദീഷിനെയായിരുന്നു.ജഗദീഷ് ജയറാമിനെ അയാളുടെ കുഞ്ഞു വീട്ടിൽ കൊണ്ട് പോകുമ്പോൾ അവിടെ സേട്ടുവിന്റെ മകൾ ഉണ്ടായിരുന്നു.അവർ ഗർഭിണിയായിരുന്നു. സ്വപ്നങ്ങൾ എല്ലാം നഷ്ടപ്പെട്ടെങ്കിലും വലിയ സൗകര്യങ്ങൾ ഉള്ള വീട്ടിൽ നിന്നും എത്തിയ ആ പെൺകുട്ടി അയാൾക്കൊപ്പം ഉറച്ചു നിന്നത് അയാളുടെ അമിതാഗ്രഹങ്ങളെ മായ്ച്ച് കളഞ്ഞിരുന്നു.ആത്മാർത്ഥമായ സ്നേഹത്തിന് അങ്ങനെ ഒരു പാടവമുണ്ട്.അങ്ങനെ കലർപ്പില്ലാത്ത സ്നേഹ ബന്ധങ്ങളാണ് ഈ ലോകം തന്നെ നിലനിർത്തുന്നത്.