---
author: Beaumaris
categories:
- Entertainment
comment_count: 0
date: 2022-07-22 16:32:29
draft: false
image: https://cdn.boolokam.com/articles/2022/07/t4t4ttt.jpg
like_count: 33521
share_count: 6388
tags:
- Arun Paul Alackal
- Fahad Faasil
- malayankunju
- malayankunju movie
title: 32 വർഷങ്ങൾക്ക് മുൻപ് ഭരതനും ജോൺ പോളും സൃഷ്ടിച്ച 'മാളൂട്ടി'യിൽ നിന്നും അധികമൊന്നും
  മുന്നോട്ടു പോയിട്ടില്ലാത്ത ജോണർ
view_count: 1036299
---

**മലയൻകുഞ്ഞ്** **Arun Paul Alackal** മലയാളി മലയാളത്തിൽ അധികം കണ്ടു പരിചയിച്ചിട്ടില്ലാത്ത ഒരു ജോണറാണ് സർവൈവൽ ഡ്രാമ/ത്രില്ലർ. നമ്മുടെ സിനിമാ സമ്പത്ത് തിരഞ്ഞു നോക്കിയാൽ 32 വർഷങ്ങൾക്ക് മുൻപ് ഭരതനും ജോൺ പോളും സൃഷ്ടിച്ച 'മാളൂട്ടി'യിൽ നിന്നും അധികമൊന്നും മുന്നോട്ടു പോയിട്ടില്ലാത്ത ജോണർ. അതിലേക്ക് ധീരമായ, മികച്ച രീതിയിലൊരു കാൽവെയ്പ്പാണ് സജിമോൻ എന്ന നവാഗതന്റെ സംവിധാനത്തിൽ, എഡിറ്റർ ആയി പേരുകേട്ട മഹേഷ് നാരായണൻ രചനയും ഛായാഗ്രഹണവും നിർവഹിച്ച, സാക്ഷാൽ എ. ആർ റഹ്മാൻ സംഗീതം നൽകിയ, ഫഹദ് ഫാസിൽ കേന്ദ്രകഥാപാത്രമായി എത്തുന്ന മലയൻകുഞ്ഞ്. നായകന്റെ/നായികയുടെ കഥപറയുന്ന ആദ്യഭാഗം, ഏതെങ്കിലും തരത്തിൽ ആ കഥാപാത്രം വന്നു പെടുന്ന ഒരു അപകടം, അതിൽ നിന്ന് കരകേറാനുള്ള ശ്രമം, ഒരു പര്യവസാനം. ഒട്ടുമിക്ക സർവൈവൽ സിനിമകളുടെയും പൊതുവായ കഥ/പ്രമേയം ഇത് തന്നെയാണ്. Back story അധികമില്ലാതെ നേരിട്ട് കഥാഗതികളിലേക്ക് കടക്കുന്ന Buried ഒക്കെ പോലെയുള്ള ചുരുക്കം ചില ഉദാഹരണങ്ങൾ മാറ്റിനിർത്താനുണ്ടെങ്കിലും ഇത്തരം സിനിമകളുടെ പൊതുസ്വഭാവം ഈ ഒരു ഫോർമാറ്റിൽ അധിഷ്ഠിതമാണ്. കഥാപരമായി മലയൻകുഞ്ഞും ഈയൊരു പാറ്റേൺ പിന്തുടരുന്ന സിനിമ ആയത് കൊണ്ട് അതിനെ പറ്റി കൂടുതലായി വിശദീകരിക്കുന്നില്ല. പക്ഷെ പ്രവചനാതീതമൊന്നുമല്ലാത്ത ഒരു കഥയിൽ കാണുന്ന കാഴ്ചക്കാരനെ അവതരണം കൊണ്ടോ, വൈകാരികമായോ പ്രകടന-ടെക്നിക്കൽ വശങ്ങൾ കൊണ്ടോ സിനിമയ്ക്കൊപ്പം നിർത്തുന്ന ശ്രമങ്ങൾ എന്നും വിജയിച്ചിട്ടുള്ളവയാണ് എന്നത് കൊണ്ട് തന്നെ മലയൻകുഞ്ഞും ഗംഭീരമായ, കൈയ്യടികൾക്ക് ഇടം കൊടുക്കുന്ന ഒരു സിനിമയാണ്. ഒന്നാം പകുതി സെറ്റ് ചെയ്യുന്ന കഥാഭൂമികയുടെയും കഥാപാത്രങ്ങളിൽ പ്രമുഖനായ അനിൽകുമാർ എന്ന അനിക്കുട്ടന്റെ സ്വഭാവത്തിന്റെയും സവിശേഷതകൾ വളരെ സ്വാഭാവികമായി ഇടവേളയിൽ എത്തിച്ചേർന്നപ്പോൾ അതിനു ശേഷമുള്ള ഏകദേശം അര-മുക്കാൽ മണിക്കൂറോളം എടുക്കുന്ന second act ൽ ആണ് സിനിമയുടെ ആത്മാവുറങ്ങുന്നത്. ![](https://cdn.boolokam.com/articles/2022/07/t4t4ttt.jpg)കഥയെ set ചെയ്യുന്നതും confrontation നെ handle ചെയ്യുന്നതിലും മികച്ച ഒരു കഥാന്ത്യം നൽകുന്നതിലും സജിമോൻ എന്ന സംവിധായകൻ തന്റെ നവാഗത സംരംഭത്തിൽ വിജയിച്ചിരിക്കുന്നു. ഇരുട്ട് പിടിച്ചു കിടന്ന രണ്ടാം പകുതിയിലെ രംഗങ്ങൾക്ക് തീയേറ്ററിലെ ഇരുട്ടിൽ പ്രേക്ഷകന് കോരിത്തരിപ്പു നൽകാൻ സാധിച്ചത് അതിന്റെ സാക്ഷ്യമാണ്.ജീവിതത്തിൽ വന്നുപെട്ട ചില സംഭവങ്ങൾ അല്പം eccentric ആക്കി തീർത്ത അനിക്കുട്ടനെ flashback ഉം present ഉം ഇടകലർത്തി ആഖ്യാനിച്ച സിനിമയുടെ ആദ്യ ഘട്ടം വെളിവാക്കുമ്പോൾ, ആ eccentricity യുടെ പ്രതിഫലനങ്ങളായി കാണിക്കുന്ന ചിലത് രണ്ടാം ഘട്ടമെത്തുമ്പോൾ വിപരീത ദിശയിലുള്ള മറ്റൊരു രൂപത്തിലേക്ക് മാറുന്നത് ആ കഥാപാത്രത്തിൽ മഹേഷ് നാരായണൻ എന്ന എഴുത്തുകാരൻ പുലർത്തിയ കണിശതയ്ക്കുള്ള പ്രതിഫലമാകുന്നുണ്ട്. ഒരു കുട്ടിയുടെ കരച്ചിലിനെ രണ്ടു രൂപത്തിൽ കാണിക്കുന്നത് കഥയുമായി പ്രേക്ഷകനെ കൂട്ടിയിണക്കാൻ അത്ര കണ്ട് പര്യാപ്തമാകുന്നുണ്ട്. ഇരുട്ടും അതിനെ മുറിച്ചു കൊണ്ട് തെളിഞ്ഞു നിൽക്കുന്ന ഒരു ടോർച്ചിന്റെ വെളിച്ചവും ഒപ്പം അനിക്കുട്ടന്റെ ദൈന്യതയെ പൂർണമാക്കിയ ഫഹദെന്ന നടനും രണ്ടാം പകുതിയെ അവിസ്മരണീയമാക്കുമ്പോൾ ഛായാഗ്രാഹകൻ കൂടിയായ മഹേഷ് നാരായണന്റെ വ്യക്തമായ കൈയ്യൊപ്പ് എല്ലാ ഫ്രെയിമുകളിലും കാണാൻ സാധിക്കുന്നുണ്ട്. ഫഹദ് മാത്രം നിറഞ്ഞു നിൽക്കുന്ന ഉദ്ദേശം നാല്പത് മിനിറ്റുകളെ ഗംഭീരമായ Lighting കൊണ്ടും art വിഭാഗത്തിന്റെ വിസ്മരിക്കാനാവാത്ത backing കൊണ്ടും ഉദ്വേഗജനകമായ ദൃശ്യങ്ങളാക്കുന്നതിൽ അയാളുടെ പങ്ക് വെറുതെ പറഞ്ഞു പോകാവുന്നതല്ല. ![](https://cdn.boolokam.com/articles/2022/07/rgrrgg.jpg)റിലീസിന് മുൻപ് ട്രെയിലറും പോസ്റ്ററുകളും നൽകിയ ഒരു 'മഹേഷിന്റെ പ്രതികാരം' vibe നൊപ്പം സംഗീതം എ. ആർ റഹ്മാൻ എന്നു കേട്ടപ്പോൾ ആദ്യം അതിശയിച്ചിരുന്നു. 30 വർഷങ്ങൾക്ക് ശേഷം മലയാളത്തിലേക്കുള്ള അദ്ദേഹത്തിന്റെ തിരിച്ചുവരവ് പലരും കളിയാക്കി വിളിക്കുന്ന ഒരു so called പ്രകൃതി സിനിമയിലൂടെ ആണോ എന്നത് ഒരു അതിശയമായിരുന്നു. കൂടെ സിനിമയുടെ ജോണർ എന്താണെന്നുള്ളതും റിലീസിന് മുൻപിറങ്ങിയ രണ്ടു ഗാനങ്ങളുടെ ('മണ്ണും നിറഞ്ഞേ' എന്ന രണ്ടാമത്തെ ഗാനം പ്രത്യേകിച്ചും) സ്വഭാവം കേട്ടറിഞ്ഞപ്പോഴും ജിജ്ഞാസ വർദ്ധിച്ചു. സർവൈവൽ ജോണറിനെന്തിന് മലയാളിത്തമുള്ള പാട്ടുകൾ എന്നൊക്കെ തോന്നിയതിനെ ഞെട്ടിച്ചു മാറ്റിക്കൊണ്ടാണ് തീയേറ്ററിൽ റഹ്മാനിസത്തിന്റെ മാജിക്ക് കേട്ടറിഞ്ഞത്. പ്രത്യേകിച്ച് രണ്ടാം പകുതി വൈകാരികവും ഉദ്വേഗജനകവും ആക്കുന്നതിൽ സ്കോറിങ്ങിന് വലിയ പങ്കാണുള്ളത്. മണ്ണും നിറഞ്ഞേ പാട്ടിന്റെ പുനരുപയോഗം സിനിമയുടെ ഗതിയിൽ മികച്ച രീതിയിലാണ് വന്നിട്ടുള്ളത്. ![](https://cdn.boolokam.com/articles/2022/07/h55-1.jpg)ഫഹദ്, അയാളൊരു മികച്ച അഭിനേതാവാണെന്ന് വീണ്ടും വീണ്ടും പറയേണ്ടതില്ല. കഥാപാത്രമായാൽ ഫഹദ് എന്ന വ്യക്തി മാറിനിൽക്കുന്ന, കണ്ണുകൾ കൊണ്ടുപോലും പാത്രസന്നിവേശം നടത്തുന്ന അയാളിലെ പ്രകടനമികവ് ഒരിക്കൽക്കൂടി മാറ്റുരയ്ക്കപ്പെടുകയാണ് മലയൻകുഞ്ഞിലെ അനിക്കുട്ടനിലൂടെ. സിനിമയ്ക്ക് വേണ്ടി അയാളെടുത്ത എഫർട്ടും സമർപ്പണവും മിക്ക ഫ്രയിമുകളിലും വ്യക്തമാണ്.മൊത്തത്തിൽ ജോണറിന്റെ നടപ്പുരീതിയ്ക്കനുസരിച്ചു കാര്യമായ പുതുമയൊന്നും അവകാശപ്പെടാനില്ലാത്ത ഒരു കഥയിൽ ഛായാഗ്രഹണവും പശ്ചാത്തലസംഗീതവും execution മികവും എല്ലാത്തിലുമുപരി ഫഹദ് ഫാസിൽ എന്ന പെർഫോമറുടെ മികവും ഗംഭീരമായ ഒരു തീയേറ്റർ അനുഭവമാക്കുന്നുണ്ട് മലയൻകുഞ്ഞിനെ.