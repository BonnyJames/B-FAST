---
author: Beaumaris
categories:
- Entertainment
comment_count: 0
date: 2024-01-20 11:06:35
draft: false
image: https://cdn.boolokam.com/articles/2024/01/rrrhhrhhr.jpg
like_count: 135003
share_count: 37486
tags:
- French
- review
- The Translators (2019)
title: ഒരു അഗതാ ക്രിസ്റ്റി നോവൽ വായിക്കുന്ന പോലെ ആസ്വദിച്ചും ആകാംക്ഷയോടെയും കാണാവുന്ന
  സിനിമ, നിങ്ങളിൽ മഹാഭൂരിപക്ഷം പേരും ഇതുവരെ കാണാൻ സാധ്യതയില്ലാത്ത, അമ്പരപ്പിക്കുന്ന
  ട്വിസ്റ്റുകൾ
view_count: 2097597
---

**The Translators (2019) French** **Jaseem Jazi** നിങ്ങളിൽ മഹാഭൂരിപക്ഷം പേരും ഇതുവരെ കാണാൻ സാധ്യതയില്ലാത്ത, അമ്പരപ്പിക്കുന്ന ട്വിസ്റ്റുകളിലൂടെ നിങ്ങളെ ആകാംക്ഷയുടെ മുൾമുനയിൽ നിർത്തുന്ന ഒരുഗ്രൻ മിസ്റ്ററി ത്രില്ലെർ സിനിമയാണ് ഇത്തവണ പരിചയപ്പെടുത്തുന്നത്. ഓസ്കാർ ബ്രാക്ക് എന്ന എഴുത്തുകാരന്റെ വൻ ഹിറ്റായ ഒരു ട്രിലജിയിലെ അവസാന പുസ്തകം പുറത്തിറങ്ങുകയാണ്. ലോകമാകെ ആ പുസ്തകത്തിന് വേണ്ടി അക്ഷമയോടെ കാത്തിരിക്കുകയാണ്. വിവിധ ഭാഷകളിലായി ഇതിന്റെ പരിഭാഷകളും ഒരേ സമയം പുറത്തിറങ്ങുന്നുണ്ട്. ഈ പുസ്തകം 9 ഭാഷകളിലേക്ക് വിവർത്തനം ചെയ്യുന്നതിന് വേണ്ടി, അതത് ഭാഷകളിലെ പ്രഗൽഭരായ 9 പേരെ പബ്ലിഷിംഗ് കമ്പനി ഉടമ, ഒരു ബങ്കറിൽ രഹസ്യമായി താമസിപ്പിക്കുന്നു. 30 ദിവസം കൊണ്ട് വിവർത്തനം തീരണം. ഈ ദിവസത്തിനുള്ളിൽ അവർക്ക് ഫോൺ ഉപയോഗിക്കാനോ, ഇന്റർനെറ്റ് ഉപയോഗിക്കാനോ സാധിക്കില്ല. മാത്രമല്ല മുഴുവൻ സമയവും അവരെ നിരീക്ഷിക്കനായി സായുധരായ സെക്യൂരിറ്റികളും കൂടെയുണ്ട്. പുസ്തകത്തിന്റെ ഉള്ളടക്കം ചോരുന്നത് തടയാൻ വേണ്ടിയാണ് ഈ മുൻ കരുതലുകൾ. വളരെ സ്ട്രിക്ട് ആയ സാഹചര്യത്തിൽ നിന്നുകൊണ്ട് അവർ ഓരോ ഭാഷകളിലേക്കും ഈ നോവലിന്റെ ഓരോ പേജുകളും പരിഭാഷപ്പെടുത്തി കൊണ്ടിരുന്നു. ![](https://cdn.boolokam.com/articles/2024/01/rrrhhrhhr.jpg)പക്ഷേ പെട്ടെന്നൊരു നിമിഷത്തിലാണ് എല്ലാം കീഴ്മേൽ മറിയുന്നത്. കമ്പനി ഉടമയ്ക്ക് ഒരു മെസ്സേജ് വരുന്നു. ഇറങ്ങാൻ പോകുന്ന പുസ്തകത്തിന്റെ ആദ്യ പേജുകൾ തന്റെ കൈവശമുണ്ടെന്നും, അത് ഇന്റർനെറ്റിൽ പ്രചരിപ്പിക്കാതിരിക്കണമെങ്കിൽ, ഒരു വൻ തുക തന്റെ അക്കൗണ്ടിലേക്ക് ട്രാൻസ്ഫർ ചെയ്യണമെന്നും അറിയിച്ചുകൊണ്ടുള്ള ഒരു അജ്ഞാതന്റെ ഭീഷണി സന്ദേശം! പബ്ലിഷിംഗ് കമ്പനി ഉടമയ്ക്കോ, അവിടെ ഇരിക്കുന്ന ഒമ്പത് പരിഭാഷകർക്കോ അല്ലാതെ മറ്റാർക്കും ആ നോവലിന്റെ ഉള്ളടക്കം അറിയില്ല. അപ്പോൾ 'കള്ളൻ കപ്പലിൽ തന്നെ'. ആരായിരിക്കും അത് ചെയ്തത്, എങ്ങനെയായിരിക്കാം അത് ചെയ്തത്? എന്തിന് വേണ്ടി? ഈ ചോദ്യങ്ങൾക്കുള്ള ഉത്തരങ്ങൾ ഉദ്വേഗമുണർത്തുന്ന കഥാസന്ദർഭങ്ങളിലൂടെയും, അമ്പരപ്പിക്കുന്ന വഴിത്തിരിവുകളിലൂടെയും പ്രേക്ഷകന് മുൻപിൽ അവതരിപ്പിക്കുകയാണ് സിനിമ പിന്നീട്. https://youtu.be/jC3HE_LUIGQ ഇത്‌ 2019 ൽ പുറത്തിറങ്ങിയ ഒരു ഫ്രഞ്ച് സിനിമയാണ്. വെടിവെപ്പും കത്തിക്കുത്തും ചോരക്കളിയും, ചേസിങ്ങും എല്ലാമുള്ള ഒരു ത്രില്ലറല്ല ഇതെന്ന് സിനിമയുടെ പ്ലോട്ട് വായിച്ചപ്പോൾ പിടികിട്ടി കാണുമല്ലോ. വെൽ റിട്ടൺ സ്ക്രിപ്റ്റാണീ സിനിമയുടെ അടിത്തറ. ഭൂരിഭാഗം സമയവും ഒരു മുറിക്കുള്ളിൽ, കഥാപാത്രങ്ങൾ തമ്മിലുള്ള സംഭാഷണങ്ങളിലൂടെയാണ് സിനിമയുടെ കഥ വികസിക്കുന്നത്. ഒരു :അഗതാ ക്രിസ്റ്റി' നോവൽ വായിക്കുന്ന പോലെ ആസ്വദിച്ചും ആകാംക്ഷയോടെയും കാണാവുന്ന സിനിമ. സ്ക്രീനിൽ കാണിക്കുന്ന ഓരോ കഥാപാത്രങ്ങളളിലും സംശയത്തിന്റെ നിഴൽ വീഴ്ത്തുന്ന ഒരു ക്രിസ്റ്റി സ്റ്റൈലും സിനിമക്കുണ്ട്. ചില ക്രിസ്റ്റി റഫറൻസുകളും സിനിമയിൽ വരുന്നുണ്ട്. അതിനെക്കുറിച്ച് കൂടുതൽ പറഞ്ഞാൽ സ്പോയിലർ ആയിപ്പോകും. പല സർപ്രൈസുകളും നിങ്ങൾക്ക് നഷ്ടമാകും. നല്ല ട്വിസ്റ്റുകളുള്ള മിസ്റ്ററി ത്രില്ലെറുകൾ ഇഷ്ടപ്പെടുന്നവർ തീർച്ചയായും കാണാൻ ശ്രമിക്കുക .