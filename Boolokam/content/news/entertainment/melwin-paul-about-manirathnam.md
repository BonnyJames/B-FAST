---
author: Beaumaris
categories:
- Entertainment
comment_count: 0
date: 2022-06-03 04:05:13
draft: false
image: https://cdn.boolokam.com/articles/2022/06/efefef.jpg
like_count: 32924
share_count: 5748
tags:
- director
- Featured
- manirathnam
- rajanikanth
title: രജനികാന്തിനെക്കൊണ്ടുപോലും അഭിനയിപ്പിച്ച, മൂന്നുവയസുകാരിക്ക് ദേശീയപുരസ്കാരം
  വാങ്ങിക്കൊടുത്ത മറ്റേതു സംവിധായകൻ ഉണ്ട് ?
view_count: 478489
---

**മെൽവിൻ പോൾ** ബോംബെ (1995)-യിൽ ശേഖറും, ഷൈലാ ബാനുവും ആദ്യമായി പരസ്പരം കാണുന്ന രംഗം നിങ്ങൾക്കോർമ്മയില്ലെ? മഴക്കാലത്തെ ആ നദീതീരം. തോണിക്കാരനുള്ള കൂലിയായി അവൾ നൽകിയ ചില്ലറത്തുട്ടുകളുടെ ശബ്ദം. കൈവിട്ടു നിലത്തു വീണ പുസ്തകങ്ങളുടെ താളുകൾ കാറ്റിൽ മറിയുന്ന ശബ്ദം. ചോറ്റുപാത്രം കരിങ്കൽത്തറയിൽ തട്ടുന്ന ശബ്ദം. ഷൈലയുടെ മുഖപടത്തെ ഉലയ്ക്കുന്ന കാറ്റിന്റെ ശബ്ദം. പാലത്തിലൂടെ തീവണ്ടി കടന്നുപോകുമ്പോഴുള്ള ഘോരശബ്ദത്തിനു ശേഷമുള്ള നിശ്ശബ്ദതയെ ഭേദിച്ചു കൊണ്ടാണ് മേൽപ്പറഞ്ഞ ശബ്ദങ്ങളൊക്കെയും പ്രേക്ഷകൻ കേൾക്കുന്നത്. അവർ പരസ്പരം കണ്ടുമുട്ടിയതിന് ശേഷമാണ് സംഗീതത്തിന്റെ വരവ്. അത് ഉപകരണസംഗീതമല്ല. അവനെക്കാണുന്ന അവളുടെ ഉള്ളിൽ ഉണരുന്ന പ്രണയമാണ് സ്ത്രീശബ്ദത്തിലുള്ള ആലാപ് ആയി നമ്മൾ കേൾക്കുന്നത്. പ്രണയം മാത്രമല്ല, എത്രയെത്ര മനുഷ്യ വികാരങ്ങളാണ് മണിരത്നം ഇത്തരം രംഗങ്ങളിലൂടെ പ്രേക്ഷകന് അനുഭവവേദ്യമാക്കിയിരിക്കുന്നത്! &nbsp; ഉപരിതലം ശാന്തവും, അടിത്തട്ട് രൗദ്രഭാവമാർന്നതുമായ ഒരു മഹാനദി പോലെയാണ് ഏതൊരു മണിരത്നം ചലച്ചിത്രവും. നാടകീയതയാർന്ന മൗനവും, ഗുണമേൻമയാർന്ന സംഗീതവും അതിന്റെ മുഖമുദ്രകളിൽച്ചിലത്. അയാൾ സംവിധാനം ചെയ്ത ചലച്ചിത്രങ്ങളിലെ കഥ പറച്ചിൽ മിക്കപ്പോഴും നടക്കുന്നത് കഥാപാത്രങ്ങൾ സംസാരിക്കുമ്പോഴോ, സംഭവഗതികളിലൂടെയോ അല്ല; മറിച്ച്, അവയ്ക്കിടയിലുള്ള മൗനനിമിഷങ്ങളിൽക്കൂടിയും, സംഭാഷണമല്ലാത്ത മറ്റ് ശബ്ദങ്ങളിലൂടെയും കൂടിയുമാണ് അത് നിവൃത്തിയാകുന്നത്. മൗനവും, മൗനത്തോളം തന്നെ ആഴമുള്ള സംഗീതവും, മറ്റു ശബ്ദങ്ങളും തന്റെ ചലച്ചിത്രസൃഷ്ടികൾക്കായി ഇത്രയും ഫലപ്രദമായി ചൂഷണം ചെയ്ത മറ്റൊരു ചലച്ചിത്രകാരൻ ഭാരതത്തിലില്ല എന്നു വിശ്വസിക്കാനാണെനിക്കിഷ്ടം. &nbsp; ![](https://cdn.boolokam.com/articles/2022/06/efefef.jpg) ആ സംവിധായകപ്രതിഭയുടെ ചൂഷണത്തിനു വിധേയമായിട്ടുള്ളവയിൽപ്പെട്ട മറ്റൊന്നാണ് അഭിനേതാക്കളുടെ പ്രകടനം. രജനികാന്തിനെക്കൊണ്ട് കൂടി 'അഭിനയി'പ്പിച്ചിരിക്കുന്നു അദ്ദേഹം. മൂന്നു വയസ്സിൽ താഴെ മാത്രം പ്രായമുള്ള ഒരു കുഞ്ഞിനെക്കൊണ്ട്, മികച്ച ബാലതാരത്തിനുള്ള ദേശീയ പുരസ്കാരം നേടിയെടുക്കത്തക്ക രീതിയിൽ അഭിനയിപ്പിച്ചിട്ടുണ്ട്, ആ രീതിയിൽ അഞ്ജലി (1990) എന്ന ചിത്രം സംവിധാനം ചെയ്തിട്ടുണ്ട് മണിരത്നം എന്ന ഗോപാല രത്നം സുബ്രഹ്മണ്യം. ആ ചലച്ചിത്രത്തിൽ അഭിനയിച്ചിരിക്കുന്ന കുരുന്നുകളെല്ലാം തന്നെ പുറത്തെടുത്തിട്ടുള്ള അഭിനയ മികവിന് മറ്റൊരു കാരണവും ചൂണ്ടിക്കാട്ടാനില്ല. പല മികച്ച സംവിധായരുടെയും ചിത്രങ്ങൾ പ്രേക്ഷകന്റെ മനസ്സിൽ 'പതിയുക'യാണ് ചെയ്യുക. മണിരത്നത്തിന്റേതാകട്ടെ, കൊത്തിവെയ്ക്കപ്പെടുകയും! അതുകൊണ്ടാണ് പതിറ്റാണ്ടുകളെത്ര തന്നെ കഴിഞ്ഞാലും, അഞ്ജലിപ്പാപ്പാ ആദ്യമായി നമ്മുടെ മുൻപിലേക്ക് പിച്ചവെച്ച് നടന്ന് വന്ന നിമിഷങ്ങളൊന്നും തന്നെ നാം മറക്കാത്തത്. സ്വർഗ്ഗീയമായ പ്രകാശവിന്യാസത്തിൽ, ഒരു മാലാഖക്കുഞ്ഞിനെപ്പോലെ മെല്ലെ മെല്ലെ നമ്മുടെ ഹൃദയത്തിലേക്ക് നടന്നു കയറിയ അഞ്ജലി...