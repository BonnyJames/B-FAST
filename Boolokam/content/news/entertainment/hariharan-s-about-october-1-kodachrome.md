---
author: Beaumaris
categories:
- Entertainment
comment_count: 0
date: 2023-06-26 09:13:02
draft: false
image: https://cdn.boolokam.com/articles/2023/06/wffqff-1.jpg
like_count: 54150
share_count: 7566
tags:
- Hariharan S
- kodachrome movie
- october 1 movie
title: ഈ രണ്ട് സിനിമകളും രണ്ടു തരം യാത്രകളെക്കുറിച്ച് നമ്മെ ഒരിക്കൽ കൂടി ഓർമ്മപ്പെടുത്തുന്നു
view_count: 968595
---

**നെറ്റ്ഫ്ലിക്സിൽ ഇപ്പോഴും കാണാൻ കഴിയുന്ന ഈ രണ്ട് സിനിമകളും രണ്ടു തരം യാത്രകളെക്കുറിച്ച് നമ്മെ ഒരിക്കൽ കൂടി ഓർമ്മപ്പെടുത്തുന്നു.** **Hariharan S** കൊഡാക്രോം എന്ന ഇംഗ്ലിഷ് സിനിമ കൊഡാക് ഫിലിം കമ്പനി അതേ പേരിൽ നിർമ്മിച്ചിരുന്ന പോസിറ്റീവ്/സ്ലൈഡ് ഫിലിം പ്രോസസ് ചെയ്തിരുന്ന ലോകത്തുള്ള അവസാന കേന്ദ്രമായ കാൻസാസിലെ ഡ്വെയ്ൻസ് ഫോട്ടോ എന്നെന്നേയ്ക്കുമായി അടച്ചുപൂട്ടിയ ആഴ്ചയിൽ നടന്ന ചില സംഭവങ്ങൾ നമ്മെ കാട്ടി തരുന്നു. ഈ സിനിമയുടെ പ്രചോദനം 2010ൽ ന്യൂ യോർക്ക് ടൈംസ് പത്രത്തിൽ എ.ജി.സുൾസ്ബർഗർ കൊഡാക്രോം എന്ന പ്രതിഭാസത്തെക്കുറിച്ച് എഴുതിയ ഒരു ലേഖനമാണ് (ലിങ്ക് > [**For Kodachrome Fans, Road Ends at Photo Lab in Kansas**](https://www.nytimes.com/2010/12/30/us/30film.html?smid=nytcore-android-share&fbclid=IwAR2G9MZ1X-sHBkjH2c7fAomert08QfnyXREGTrkS8sIb1DpgZoj9kw2gXSY) ). [](https://cdn.boolokam.com/articles/2023/06/wwwwww.jpg)ബഞ്ചമിൻ റൈഡർ എന്ന പ്രശസ്ത ഫൊട്ടൊഗ്രഫർ തന്റെ കൈയിൽ ഏറെ വർഷങ്ങളായി പ്രോസസ്സ് ചെയ്യപ്പെടാതെയിരിക്കുന്ന ഏതാനും കൊഡാക്രോം ഫിലിമിന്റെ റോളുകൾ ഡ്വെയ്ൻസ് ഫോട്ടാസിൽ കൊടുക്കാനായി 2000ലേറെ കിലോമീറ്ററുകൾ കാറിൽ യാത്ര ചെയ്യാൻ തീരുമാനിക്കുന്നു. മരണാസന്നനായ ഒരു അർബുദരോഗിയായ റൈഡർ അനേക വർഷങ്ങളായി തന്നിൽ നിന്നും ഏറെ അകന്ന് താമസിക്കുന്നവനും തന്നെ തീർത്തും വെറുക്കുന്നവനുമായ മകനോട് തന്നെ കാറോടിച്ച് അവിടെ കൊണ്ട് പോകാൻ അഭ്യർത്ഥിക്കുന്നു. ഒരു റെക്കോർഡിംഗ് കമ്പനിയിൽ എക്സിക്യൂട്ടീവ് ആയ അയാൾക്ക് നിരസിക്കാനാകാത്ത ഒരു കാര്യം അയാൾ തിരിച്ച് വാഗ്ദാനം ചെയ്യുന്നു. യാത്രയിൽ ഒരാളും കൂടിയുണ്ട്. റൈഡറുടെ കാര്യങ്ങൾ നോക്കുന്ന ഒരു നേഴ്സ്. സാഹചര്യങ്ങൾ സൃഷ്ടിക്കുന്ന അകൽച്ചകളും വെറുപ്പുകളും എങ്ങനെ പാരസ്പര്യത്തിലൂടെ ഉരിത്തിരിയുന്ന മനസ്സിലാക്കലിലേയ്ക്കും സഹവർത്തിത്വത്തിലേയ്ക്കും അവസാനം സ്നേഹത്തിലേയ്ക്കും എത്തിപ്പെട്ടേയ്ക്കാം എന്ന് ഈ സിനിമ നമ്മെ ബോധ്യപ്പെടുത്തുന്നു. അമേരിക്കൻ ഹൈവേകളിലൂടെയുള്ള ആ കാറിന്റെ യാത്രയെക്കാളും എത്രയോ സങ്കീർണ്ണമായ ഒരു ആന്തരികയാത്രയാണ് അതിലെ മൂന്ന് യാത്രക്കാരും നടത്തുന്നത്. പ്രശസ്ത ഫൊട്ടൊഗ്രഫറായ സ്റ്റീവ് മക് കറി ആണ് ഈ സിനിമയിലെ ബഞ്ചമിൻ റൈഡർ എന്ന കഥാപാത്രത്തിന്റെ സൃഷ്ടിക്ക് പുറകിലുള്ള പിന്നിലുള്ള പ്രചോദനം എന്ന് സംവിധായകൻ മാർക് റാസോ പല അഭിമുഖങ്ങളിലും പറഞ്ഞിട്ടുണ്ട്. കൊഡാക് കമ്പനി തങ്ങളുടെ അവസാന റോൾ കൊഡാക്രോം ഫിലിം ബഹുമാനാർത്ഥം നല്കിയതും സ്റ്റീവിനായിരുന്നു. [![](https://cdn.boolokam.com/articles/2023/06/wffqff-1.jpg)](https://cdn.boolokam.com/articles/2023/06/wffqff-1.jpg)ഈ സിനിമയിൽ റൈഡർ എന്ന ഫൊട്ടൊഗ്രഫറായി അഭിനയിച്ചിട്ടുള്ളത് എഡ് ഹാരിസ് ആണ്. മുമ്പ് ചിത്രകാരൻ ജാക്സൺ പൊള്ളോക്കിനെ കുറിച്ച് "പൊള്ളോക്ക്" എന്ന പേരിൽ ഒരു ബയോപിക് ഇറങ്ങിയിരുന്നു. അതിൽ പൊള്ളോക്കായി കസറിയ അതേ എഡ് ഹാരിസ്.നൈജീരിയൻ സിനിമയിലെ അതികായരായ കുൻലേ അഫോലായൻ (സംവിധാനം), ടുൻഡേ ബാബാലോല (തിരക്കഥ), സാദിഖ് ദാബാ (നടൻ) എന്നിവരുടെ ഒത്തുചേരലാണ് ഒക്ടോബർ 1 എന്ന സവിശേഷമായ സിനിമയ്ക്ക് കാരണമായത്. 1960 ഒക്ടോബർ 1 നായിരുന്നു ബ്രിട്ടീഷ് സാമ്രാജ്യത്തിൽ നിന്നും നൈജീരിയ സ്വതന്ത്രമായത്. സ്വാതന്ത്ര്യലബ്ധിക്ക് തൊട്ട് മുമ്പുള്ള ദിവസങ്ങളിൽ നൈജീരിയയുടെ ഒരു ഉൾനാടൻ പ്രവിശ്യയിൽ കന്യകകളായ യുവതികളുടെ തുടർ കൊലപാതകങ്ങളുടെ ഒരു പരമ്പര നടക്കുകയും അത് അന്വേഷിക്കാൻ എത്തുന്ന ഇൻസ്പെക്ടർ ഡൻലാഡി വാസിരി നിലവിലുള്ള സാമൂഹിക അനീതികളോടും ഗോത്രങ്ങൾ തമ്മിലുള്ള അന്തരങ്ങളോടും വെള്ളക്കാരന്റെ പുച്ഛം കലർന്ന അഹന്തയോടും എതിരിട്ട് കൊലപാതകിയെ കണ്ടെത്തുന്നതാണ് സിനിമയുടെ പ്രമേയം. ഇന്ത്യയിലുള്ള പല സാഹചര്യങ്ങളുമായുള്ള സാമ്യം ഈ സിനിമയെയും വാസിരിയെയും നമ്മുടെയുള്ളിൽ കെടാത്ത തീപ്പൊരികളായി നിലനിർത്തുന്നു. വെള്ളക്കാരനായ മേലധികാരി അവജ്ഞ കലർന്ന "സ്നേഹ"ത്തോടെ "ഡാനി ബോയ്" എന്ന് വിളിക്കുമ്പോൾ തല കുമ്പിട്ട് "യെസ് സർ" എന്ന് മറുപടി പറഞ്ഞിരുന്ന പാരതന്ത്ര്യം അനുഭവിക്കുന്ന ഗോത്രക്കാരനിൽ നിന്നും "ഡോന്റ് എവർ കോൾ മീ ഡാനി ബോയ്. ഐ ആം ഇൻസ്പെക്ടർ ഡൻലാഡി വാസിരി" എന്ന് ദൃഢതയോടെ പ്രതികരിക്കുന്ന, പിറവികൊള്ളാൻ പോകുന്ന ഒരു രാഷ്ട്രത്തിന്റെ പൗരന്മാരുടെ സംരക്ഷണം ഏറ്റെടുത്തിട്ടുള്ള ഒരു ഉത്തരവാദപ്പെട്ട ഉദ്യോഗസ്ഥനിലേയ്ക്ക് എത്തിപ്പെടുന്ന ഒരു സത്യാന്വേഷിയായ മനുഷ്യന്റെ കഥയാണത് യഥാർത്ഥത്തിൽ ഈ നൈജീരിയൻ (ഗ്ലോബൽ) സിനിമ. എത്ര വ്യത്യസ്ഥങ്ങളായ തലങ്ങളാണ് നടനത്തിനുള്ളതെന്ന് സാദിഖ് ദാബാ നമ്മെ ബോധ്യപ്പെടുത്തുന്നു. ഈ രണ്ട് സിനിമകളും ഏകദേശം ഒരാഴ്ച കൊണ്ടുള്ള ഒരു യാത്ര (യഥാർത്ഥമായും ആന്തരികമായും) മനുഷ്യന്റെ മനസ്സുകളെയും വിശ്വാസത്തെയും അവയിലധിഷ്ഠിതമായ പെരുമാറ്റരീതിയെയും മാറ്റുന്നതിനെ അടയാളപ്പെടുത്തുന്നു. ഈ സിനിമകളോടൊപ്പം സഞ്ചരിക്കുമ്പോൾ നമ്മളും മാറിയേക്കാം.