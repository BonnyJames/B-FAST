---
author: Beaumaris
categories:
- Entertainment
comment_count: 0
date: 2023-10-10 14:27:45
draft: false
image: https://cdn.boolokam.com/articles/2023/10/fwwwfwwwf.jpg
like_count: 40032
share_count: 16753
tags:
- Hany Abu Assad
- israel palestine history
- Omar movie
title: ഒരിക്കലും തീരാത്ത യുദ്ധത്തിൽ കുടുങ്ങിയ മൂന്ന് ബാല്യകാല സുഹൃത്തുക്കളുടെ കഥ
view_count: 1613362
---

**Prasanth Prabha Sarangadharan** ത്രികോണ പ്രണയവും പരസ്പരമുള്ള സ്നേഹവും വിശ്വാസവഞ്ചനയും പലസ്തീന്റെ സ്വാതന്ത്ര്യത്തിന് വേണ്ടിയുള്ള പോരാട്ടങ്ങളും പ്രതികാരങ്ങളുമൊക്കെ നല്ല ത്രില്ലിംഗ് ആയി മികച്ച രീതിയിൽ ചിത്രീകരിച്ച ഒരിക്കലും തീരാത്ത യുദ്ധത്തിൽ കുടുങ്ങിയ മൂന്ന് ബാല്യകാല സുഹൃത്തുക്കളുടെ കഥയാണ് **Hany Abu Assad** സംവിധാനം ചെയ്ത് 2013 ഇൽ ഇറങ്ങിയ 'ഒമർ' (Omar )എന്ന പലസ്തീൻ സിനിമ പറയുന്നത്. ഇസ്രായേൽ സൈന്യത്തിന്റെ മുന്നിൽ പെട്ട് പോകുന്ന ഒമർ എന്ന ചെറുപ്പക്കാരന് ഏൽക്കേണ്ടി വന്ന അപമാനത്തിന് എതിരെ പലസ്തീനീൽ നീതിയ്ക്ക് വേണ്ടി പോരാടുന്ന വിപ്ലവകാരികൾ ആയ സുഹൃത്തുക്കളോടൊപ്പം തന്റെ അഭിമാനത്തിന് ഏറ്റ ക്ഷതത്തിന് എതിരെ ഒമറും കൂട്ടരും നടത്തുന്ന തിരിച്ചടിയും അതിന്റെ ഫലമായി ഒമർ സൈന്യത്തിന്റെ പിടിയിൽ അകപെടുന്നതും തുടർന്ന് ജയിലിൽ ആകുന്നതും അവിടെ നിന്ന് പുറത്തിറങ്ങുന്നതും അതിനിടയിൽ ഉള്ള പ്രണയവും, ഒറ്റും, സുഹൃത്ബന്ധവും രാഷ്ട്രീയ പോരാട്ടങ്ങളുമാണ് ഈ സിനിമയുടെ രത്നച്ചുരുക്കം. ഒരു ഭാഗത്ത്‌ ജയിലിൽ കൊടിയ പീഡനങ്ങൾ ഉണ്ടായിട്ടും അതിലൊന്നും പതറാതെ സത്യങ്ങൾ ഒന്നും തുറന്നുപറയാത്ത ഒമർ , മറുഭാഗത്ത് തന്റെ പ്രണയിനിയോടോത്തൊരുമിച്ചുള്ള ജീവിതമാണോ മരണം വരെയുള്ള കഠിന തടവാണോ തിരഞ്ഞെടുക്കേണ്ടത് എന്ന ചോദ്യത്തിന് മുന്നിൽ പകച്ചുപോകുന്നതും അവസാനം ഒമർ ഒരു തീരുമാനത്തിൽ എത്തുന്നതും മറ്റുമാണ് പിന്നീടുള്ള സിനിമയുടെ മുന്നോട്ടു പോക്ക്.. ![](https://cdn.boolokam.com/articles/2023/10/fwwwfwwwf.jpg)സ്നേഹം, വിശ്വസ്തത, ബന്ധം, അടുപ്പം എന്നിവ അസാധ്യമാക്കുന്ന അധിനിവേശ ഫലസ്തീനിലൂടെ കടന്നു പോകുന്ന എട്ട് മീറ്ററിൽ അധികം ഉയരമുള്ള ആ കൂറ്റൻ വിഭജനമതിൽ വെടിയുണ്ടകൾക്കിടയിൽകൂടി കയറിൽ തൂങ്ങി മറികടക്കുന്ന ഒമറിലെ ദൃശ്യങ്ങളൊക്കെ നമ്മളെ ഇസ്രായേൽ -പലസ്തീൻ അതിർത്തിയിലും ആ തെരുവുകളിലും തളച്ചിടുന്നുണ്ട്..നമ്മുടെ തൊട്ട് മുന്നിൽ അരങ്ങേറുന്ന ജീവനുള്ള കാഴ്ച്ചകളാണ് ഒമർ എന്ന സിനിമ നമുക്ക് നൽകുന്ന കാഴ്ച്ചാനുഭവം.. പലസ്തീനിൽ ശക്തമായ ഹമാസ് എന്ന സംഘടനെയെ പറ്റി സംവിധായകൻ അധികം പ്രതിപാദിക്കുന്നില്ല.. "ഞാൻ ഹമാസിനൊപ്പമാണ്. നിങ്ങൾ ഏത് ഗ്രൂപ്പിലാണ്?" ജയിലിൽ വെച്ച്‌ മറ്റൊരു തടവുകാരൻ ഒമറിനോട് ചോദിക്കുന്ന ആ ഒരു ഒറ്റ സീനിൽ മാത്രം ഹമാസിനെ ഒതുക്കിയതിൽ എന്തേലും ഇന്നർ പൊളിറ്റിക്സ് ഉണ്ടോ എന്നറിയില്ല.ഏതായാലും പ്രണയവും സൗഹൃദവും പോരാട്ടവും വളരെ മനോഹരമായി കോർത്തിണക്കി ഒരു ചെറിയ സസ്പെൻസ് ത്രില്ലർ മൂഡിൽ കൊണ്ടു പോയി നമ്മൾ ആഗ്രഹിക്കുന്ന കൂട്ട് ശക്തവും ധീരവുമായ ക്ലൈമാക്സ് ഒരുക്കി ഒമർ നടുക്കി കളഞ്ഞു..പ്രണയത്തിന്റെ അർത്ഥം, സൗഹൃദം എങ്ങനെയൊക്കെ മാറുന്നുവെന്നും സിനിമ കാട്ടി തരുന്നു.. ![](https://cdn.boolokam.com/articles/2023/10/dqqq.jpg)പൂർണമായും പ്രണയത്തിന് വേണ്ടി സ്വയം സമർപ്പിക്കാൻ കഴിവുള്ളവനായ ഒമറും അവന്റെ കാമുകി 'നഡിയ'യുമായുള്ള കത്തിടപാടുകളും പ്രണയനിമിഷങ്ങളും ചെറിയ നാണങ്ങളും നർമ്മങ്ങളുമൊക്കെ ഇടയ്ക്കിടെ നമ്മളെയും റൊമാൻസ് മൂഡിലേക്ക് കൂട്ടികൊണ്ട് പോകുന്നുണ്ട്. https://youtu.be/UuvO65EPWFo പലസ്തീന്റെ അവസ്ഥയെക്കുറിച്ചും, ഇസ്രായേൽ അധിനിവേശത്തിൻ കീഴിലുള്ള ജീവിത യാഥാർത്ഥ്യത്തെ കുറിച്ചും കൊളോണിയലിസത്തിന്റെ സ്വഭാവത്തെയും കുറിച്ചും അവിടെ താമസിക്കുന്നവരുടെ ജീവിതത്തെ അത് എങ്ങനെയൊക്കെ ബാധിക്കുമെന്നതിനെക്കുറിച്ചുമൊക്കെ അറിയാൻ താത്പര്യം ഉള്ളവർ ഒമർ എന്ന ഈ കൊച്ചു സിനിമ കാണുക.. മികച്ച വിദേശഭാഷാചിത്രത്തിനുള്ള ഓസ്കാർ നോമിനേഷൻ ലഭിച്ച ചിത്രം കൂടിയാണിത്.Golshifteh Farahani എന്ന ഇറാനിയൻ സുന്ദരിക്കും Penelope Cruz എന്ന സ്പാനിഷ് വസന്തത്തിനും ഒപ്പം ഒമറിലെ 'നഡിയ'യായി അഭിനയിച്ച Leem Lubany എന്ന ഈജിപ്‌ഷൻ ബ്യൂട്ടിയും ഇപ്പൊ നുമ്മടെ ആരാധനപാത്രമായി.