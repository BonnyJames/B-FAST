---
author: Beaumaris
categories:
- Entertainment
comment_count: 0
date: 2023-09-04 07:49:35
draft: false
image: ''
like_count: 156849
share_count: 42014
tags:
- Apple TV
- The Escape Of Carlos Ghosn Trailer
- WANTED
title: ഇയ്യടുത്ത കാലത്ത് കോർപ്പറേറ്റ് ലോകത്തുണ്ടായ ഏറ്റവും സംഭവബഹുലമായ ഒരു എപ്പിസോഡ്
view_count: 2216858
---

**വാണ്ടഡ് - ദി എസ്കേപ്പ് ഓഫ് കാർലോസ് ഗോൺ** **Vani Jayate** ഇയ്യടുത്ത കാലത്ത് കോർപ്പറേറ്റ് ലോകത്തുണ്ടായ ഏറ്റവും സംഭവബഹുലമായ ഒരു എപ്പിസോഡ് ആണ് കാർലോസ് ഗോണിന്റേത്. ലബനീസ് പശ്ചാത്തലമുള്ള ലോകത്തിലെ ഏറ്റവും വലിയ ഓട്ടോമൊബൈൽ നിർമ്മാതാക്കളായ റെനോ - നിസാൻ കമ്പനിയുടെ തലപ്പത്തേക്ക് ഉയരുകയും, അവിടെ നിന്നും അവിശ്വസനീയമായ രീതിയിൽ നിയമത്തിന്റെ മുന്നിൽ നിന്നും ഓടിയൊളിക്കുന്ന ഫ്യുജിറ്റീവ് ആയി ജീവിക്കുകയും ചെയ്യുന്ന കാർലോസ് ഗോന്റെ ജീവിതം ഏത് ഫിക്ഷനെക്കാളും ഉദ്വേഗഭരിതമാണ്. തകർച്ചയിലേക്ക് കൂപ്പ് കുത്തിക്കൊണ്ടിരുന്ന റെനോ കമ്പനിയെ കര കയറ്റാനാണ് മിഷേലിനിന്റെ തലപ്പത്ത് നിന്നും കാർലോസിനെ ഫ്രാൻസിലേക്ക് എത്തിക്കുന്നത്. സംശയാലുക്കളുടെ വായടച്ചു കൊണ്ട് ആ ദൗത്യം സ്തുത്യർഹമായി നിർവഹിച്ച കാർലോസ് റെനോയുടെ തലപ്പത്ത് എത്തിയതിൽ യാദൃശ്ചികത അതുകൊണ്ട് തന്നെ ഇല്ല. റെനോയിൽ കാർലോസ് നടത്തിയ പരിഷ്കരണങ്ങൾ കണ്ടാണ്, ജപ്പാനിൽ അതെ രീതിയിൽ തകർച്ച മുന്നിൽ കണ്ടു നിൽക്കുന്ന നിസാനിലേക്ക് അദ്ദേഹത്തെ ക്ഷണിച്ചു കൊണ്ടുവന്നത്. അവിടെയും ചുരുങ്ങിയ നാളുകൾ കൊണ്ട് തന്റെ വിജയങ്ങളുടെ ചരിത്രം ആവർത്തിക്കുകയാണ് കാർലോസ്. https://youtu.be/gZpvXL9-9TI എന്നാൽ ഓരോ വിജയങ്ങൾക്കും കൊടുക്കേണ്ടി വരുന്ന ഒരു വിലയുണ്ട്. വിജയത്തിളക്കത്തിൽ പലപ്പോഴും മറന്നു പോവുന്ന ഒരു വില. ആ ഒരു വിലയാണ് പിന്നീട് കാർലോസിനെ തേടിപ്പിടിച്ചെത്തുന്നത്. ജപ്പാനിലെ ഏറ്റവും ജനപ്രിയനായ കോർപ്പറേറ്റ് എക്‌സിക്യൂട്ടീവിൽ നിന്നും സാമ്പത്തിക ക്രമക്കേടുകളുടെ പേരിൽ ജയിലിൽ അടക്കപ്പെടുകയും, അവിടെ നിന്നും സ്പൈ സ്റ്റോറികളെ അതിശയിപ്പിക്കുന്ന വിധത്തിൽ മുങ്ങുകയും ചെയ്യുന്ന കുറ്റവാളിയായി മാറുന്നത് സമാനതകളില്ലാത്ത ചരിത്രമാണ്. വിവിധ ലേയറുകളുള്ള കാർലോസിന്റെ കഥ , ആപ്പിൾ + ൽ നാല് എപ്പിസോഡുകളായി ഒറ്റ ഇരുപ്പിൽ കണ്ടു തീർക്കാവുന്ന വിധത്തിലാണ് പറഞ്ഞു പോവുന്നത്. പക്ഷം പിടിക്കാതെ വസ്തുതകൾ പ്രേക്ഷകരുടെ മുന്നിലേക്ക് എത്തിക്കുന്ന തരത്തിലാണ് ആഖ്യാനം. ഇപ്പോഴും സജീവമായി നിലനിൽക്കുന്ന ഒരു വിഷയമായതിനാൽ കൂടുതൽ കാലിക പ്രസക്തിയുള്ള ഒരു ഡോക്യു സീരീസ് ആണ്. ഇത്തരത്തിലുള്ള സീരീസുകളുടെ പ്രേക്ഷകർ വിട്ടുകളയാൻ പാടില്ലാത്ത ഒന്ന്. (ആപ്പിൾ + ൽ സ്ട്രീം ചെയ്യുന്നു)