---
author: Beaumaris
categories:
- Entertainment
comment_count: 0
date: 2023-07-10 08:00:11
draft: false
image: ''
like_count: 27573
share_count: 20992
tags:
- amithabh bachan
- Featured
- madhu
title: സുബോധ് സന്യാലും അൻവർ അലിയും
view_count: 964575
---

**സുബോധ് സന്യാലും അൻവർ അലിയും** **Gopalakrishnan** നടനും സംവിധായകനും നിർമ്മാതാവുമായ മലയാളത്തിന്റെ സ്വന്തം മധു സാറിനെ കുറിച്ച് ശ്രീ അമിതാബ് ബച്ചന്റെ ഒരു വീഡിയോ ഏറെ ശ്രദ്ധ നേടിയ ഈയവസരത്തിൽ ഇരുവരുമൊന്നിച്ച ഹിന്ദി സിനിമ "സാത് ഹിന്ദുസ്ഥാനി"യിലെ ഒരു നിശ്ചല ചിത്രം നിങ്ങളുമായി പങ്കുവയ്ക്കുന്നത് ഉചിതമായി തോന്നി..! "ചെമ്മീൻ" എന്ന ചിത്രത്തിലെ പ്രകടനം കണ്ടിട്ടാണ് വിഖ്യാത എഴുത്തുകാരനും സംവിധായകനുമായ ഖവാജ അഹ്മദ് അബ്ബാസ് എന്ന കെ എ അബ്ബാസ് തന്റെ ചിത്രത്തിലേക്ക് മധുവിനെ ക്ഷണിക്കുന്നത്.. "ഗോവ മോചന പോരാട്ടം" ആയിരുന്നു "സാത് ഹിന്ദുസ്ഥാനി"യുടെ പ്രമേയം.. തന്റെ സംവിധാന സഹായിയായിരുന്ന മധുകർ ആ സമരത്തിൽ പങ്കെടുത്തതിന്റെ ഓർമ്മകൾ പങ്കുവയ്ക്കുന്നത് കേട്ടിട്ടായിരുന്നു കെ എ അബ്ബാസിന്റെ മനസ്സിലേക്ക് ഈ കഥാതന്തു കടന്നെത്തിയത്..! 11 പേരടങ്ങുന്ന സമര സംഘത്തിൽ മധുകറും ഉണ്ടായിരുന്നു. ആ സംഭവം കടലാസിലേക്ക് പകർത്തിയപ്പോൾ സൗകര്യാർത്ഥം ഏഴായി അബ്ബാസ് ചുരുക്കി.. ഗോവൻ സമരത്തിൽ ഭാഗമാകാൻ പുറപ്പെട്ട ഏഴു പേരിൽ ഒരാളായിരുന്ന മരിയയുടെ അവസാനത്തെ ആഗ്രഹം തൻറെ ആറു കൂട്ടുകാരെയും വീണ്ടും ഒന്നിച്ചു കാണണം എന്നായിരുന്നു.. മരിയയെ കാണാനാണ് ആ പഴയ ചങ്ങാതിമാർ ഒന്നിച്ചെത്തുന്നത്.. അതിലൂടെയാണ് കഥ ഫ്ലാഷ് ബാക്കിലേക്കും ഗോവൻ സമരത്തിലേക്കും നീങ്ങുന്നത്.. മരിയയുടെ ജഡവുമേന്തി മറ്റു കൂട്ടുകാർ വിലാപയാത്ര നടത്തുന്ന രംഗത്തോടെയാണ് ചിത്രം അവസാനിക്കുന്നത്. https://youtu.be/X8eDtcaPyrg പ്രധാന കഥാപാത്രമായ ജോഗിന്ദർ നാഥിനെ ഉത്പൽ ദത്തിന് നൽകിയപ്പോൾ ബംഗാളിൽ നിന്നുള്ള സുബോധ് സന്യാൽ എന്ന ഫുട്ബാൾ റഫറിയുടെ വേഷമായിരുന്നു മധു സാറിനു തീരുമാനിച്ചത്.. അൻവർ അലി എന്ന ബീഹാറുകാരനായ ഗസൽ കവിയുടെ വേഷം അമിതാബ് ബച്ചനും.. അൻവർ അലി എന്ന് പേരുള്ള ഒരു നടനും കൂടി ഈ ചിത്രത്തിലുണ്ട്. ഹിന്ദിയിലെ വിഖ്യാത കൊമേഡിയൻ മഹ്മൂദിന്റെ സഹോദരനായ ഇദ്ദേഹത്തിന് രാംഭഗത് ശർമ്മ എന്ന കഥാപാത്രമാണ് അബ്ബാസ് നൽകിയത്. മധുവിന് ബംഗാളിയും വശമില്ല, ബച്ചന് ഉർദുവും വശമില്ല (മറ്റുള്ളവരുടെ കാര്യവും ഏതാണ്ടങ്ങനെ തന്നെ) എന്നത് കണക്കിലെടുത്ത് ഷൂട്ടിങ്ങിന് മുമ്പായി എല്ലാവർക്കും ഭാഷാ ക്ലാസുകൾ എടുത്തു കൊടുക്കേണ്ടി വന്നതിനെ കുറിച്ചൊക്കെ മുമ്പൊരിക്കൽ മധു സർ സ്വകാര്യ സംഭാഷണത്തിൽ എന്നോട് പങ്കുവച്ചിരുന്നു. ഷൂട്ടിങ്ങിനു മുമ്പ്, മധുവിന് ഒരുബംഗാളിയുടെ ഛായയുണ്ടോ എന്നറിയാനായി തന്റെ ചില സുഹൃത്തുക്കൾക്ക് സുബോധ് സന്യാലിന്റെ വേഷത്തിലുള്ള മധുവിന്റെ ചിത്രം കാണിച്ചു അബ്ബാസ് കൊടുത്തപ്പോൾ, "ഇദ്ദേഹം ബംഗാളിൽ എവിടെയാണ് താമസം..!" എന്നായിരുന്നു അവരിൽ ഭൂരിഭാഗം പേരും ചോദിച്ചത്..! "സാത് ഹിന്ദുസ്ഥാനി"യുടെ ഷൂട്ടിങ്ങിനിടയിൽ നടന്ന രസകരമായ ഒരു സംഭവത്തെ കുറിച്ച് കെ എ അബ്ബാസ് കുറിച്ചത് കൂടി ഈ അവസരത്തിൽ ഞാൻ നിങ്ങളുമായി പങ്കുവയ്ക്കട്ടെ.. ഷൂട്ടിങ്ങിലെ ഇടവേളയിൽ ഒരു മരത്തണലിൽ ഉച്ചഭക്ഷണത്തിനു ഇരിക്കുകയായിരുന്ന "സാത് ഹിന്ദുസ്ഥാനി"മാരുടെ അടുത്തേക്ക് ഒരു പറ്റം കോളേജ് വിദ്യാർഥികൾ എത്തി.. ഷൂട്ടിങ്ങിന്റെ വിശേഷങ്ങൾ ചോദിച്ചറിഞ്ഞ ശേഷം അവർ സിനിമയുടെ ശീർഷകം "SAAT HINDUSTANI" എന്ന് കണ്ടപ്പോൾ ആറു പുരുഷന്മാരും ഒരു സ്ത്രീയും ഉൾപ്പെടുന്ന ആ ഏഴു പേരെയും വീക്ഷിച്ചു കൊണ്ട്, നിങ്ങളൊക്കെ ഇന്ത്യയുടെ ഏതൊക്കെ ഭാഗങ്ങളിൽ നിന്നും വന്നിട്ടുള്ളവരാണ് എന്ന് വിദ്യാർഥികൾ ചോദിച്ചു.. അതിനുള്ള മറുപടി അബ്ബാസാണ്‌ പറഞ്ഞത്.. "ഇതിൽ ഒരാൾ ബംഗാളിയാണ്, മറ്റൊരാൾ കേരളത്തിൽ നിന്നും.. രണ്ടു പേർ ഉത്തർ പ്രദേശിൽ നിന്നും രണ്ടു പേർ ബോംബെയിൽ നിന്നും ഒരാൾ ആന്ധ്രയിൽ നിന്നും ഉള്ളവരാണ്.. ഇനി നിങ്ങൾ പറയാമോ.. ഇവരിൽ ആരൊക്കെ എവിടൊന്നൊക്കെ വന്നവരാണെന്ന്..!" അബ്ബാസിന്റെ ചോദ്യം കേട്ട വിദ്യാർത്ഥികൾ ആ ഏഴു പേരെയും മാറിമാറി നോക്കിയെങ്കിലും അവരുടെ സംസ്ഥാനം കൃത്യമായി പറയാൻ സാധിച്ചില്ല."these are my scrambled seven" എന്നായിരുന്നു അബ്ബാസ് തന്റെ നടന്മാരെ കുറിച്ച് വിദ്യാർത്ഥികളോട് പറഞ്ഞത്.. അവർക്ക് മതമില്ല, ജാതിയില്ല, പരസ്‌പരം ചേരിതിരിവില്ല.. ഒരൊറ്റ മേൽവിലാസം മാത്രം.. സാത് ഹിന്ദുസ്ഥാനി..!