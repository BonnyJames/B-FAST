---
author: Beaumaris
categories:
- Entertainment
comment_count: 0
date: 2023-05-13 13:28:40
draft: false
image: https://cdn.boolokam.com/articles/2023/05/ffgggg.jpg
like_count: 54116
share_count: 16518
tags:
- horror
- SUSPIRIA (2018)
title: നൂറ്റാണ്ടുകൾക്ക് മുമ്പ് അവസാനിച്ചു എന്ന് കരുതിയിരുന്ന ആ ദുഷ്ടശക്തികൾ അവരിലൂടെ
  വീണ്ടും തിരിച്ച് വരുന്നുവോ?
view_count: 2157971
---

**പ്രദീപ് വി കെ** SUSPIRIA (2018) : നൂറ്റാണ്ടുകൾക്ക് മുമ്പ് അവസാനിച്ചു എന്ന് കരുതിയിരുന്ന ആ ദുഷ്ടശക്തികൾ അവരിലൂടെ വീണ്ടും തിരിച്ച് വരുന്നുവോ? USA-ITALY/ENGLISH-GERMAN/PSYCHOLOGICAL HORROR/DIR : LUCA GUADAGNINO/*ING : DAKOTA JOHNSON, TILDA SWINDON ഡാരിയോ അർജെൻറ്റോ സംവിധാനം ചെയ്ത്1977 ൽ റിലീസായ ഇറ്റാലിയൻ ചിത്രം സസ്പീരിയ എല്ലാ അർത്ഥത്തിലും ഒരു കൾട്ട് സ്റ്റാറ്റസ് നേടിയ ചിത്രമാണ്. കടുത്ത നിറങ്ങളിലെ ലൈറ്റിംഗും ചെവി തുളച്ച് കയറുന്ന ബാക്ക് ഗ്രൗണ്ട് മ്യൂസിക്കും വ്യത്യസ്തമായ വിഷ്വൽസും എല്ലാം ആ ചിത്രത്തിനെ ക്ലാസിക് പദവിയിലേക്കെത്തിച്ചു. 40 വർഷങ്ങൾക്ക് ശേഷം സമാനമായ കഥാപശ്ചാത്തലത്തിൽ അതേ പേരിൽ വീണ്ടും ഒരു ചിത്രം ഇറങ്ങുന്നു എന്നത് പ്രതീക്ഷയുണർത്തിയിരുന്നു. ചിത്രം സംവിധാനം ചെയ്യുന്നത് മുൻ വർഷം ഓസ്കാർ നോമിനേഷൻസ് നേടിയ കാൾ മീ ബൈ യുവർ നെയിം എന്ന ചിത്രത്തിന്റെ സംവിധായകനായ ലൂക്ക ഗുവാഡാഗ്നിനോ ആണെന്നത് പ്രതീക്ഷകൾക്ക് ആക്കം കൂട്ടി. [](https://cdn.boolokam.com/articles/2023/05/fww-3.jpg)ഇനി ചിത്രത്തിന്റെ കഥയിലേക്ക് വരാം. 1977 ലെ സസ്പീരിയയിലെ അതേ കഥാപാത്രങ്ങൾക്കൊപ്പം ചില പുതിയ കഥാപാത്രങ്ങളും കഥാ വഴിത്തിരിവുകളും നിറഞ്ഞ ചിത്രം മറ്റൊരു ആംഗിളിൽ കൂടിയാണ് കഥയെ സമീപിക്കുന്നത്. അമേരിക്കയിൽ നിന്നും ബെർലിനിലെ പ്രശസ്തമായ ഒരു ഡാൻസ് അക്കാദമിയിൽ പ്രവേശനത്തിനെത്തുന്ന സൂസി ബാനിയൺ എന്ന പെൺകുട്ടിക്ക് അവിടെ വച്ചുണ്ടാവുന്ന ഭീകരാനുഭവങ്ങളാണ് ചിത്രം പറയുന്നത്. ആറ് ചാപ്റ്ററുകളും ഒരു എപ്പലോഗും ചേർന്ന ചിത്രത്തിന് ഒറിജിനലിനേക്കാൾ ഒരു മണിക്കൂർ ദൈർഘ്യം കൂടുതലുണ്ട്. സൂസി ബാനിയൺ ആയി ഡക്കോട്ട ജോൺസണും ഡാൻസ് അക്കാദമിയിലെ കോറിയോഗ്രാഫർ ആയി ടിൽഡ സ്വിന്റണും അഭിനയിച്ചിരിക്കുന്നു. ചിത്രത്തിലെ മറ്റൊരു പ്രധാന കഥാപാത്രമായ ഡോ. ജോസഫ് ക്ലെംപറർ ആയി അഭിനയിച്ചിരിക്കുന്നത് ലൂട്സ് എബർസ്ഡോർഫ് എന്ന വയോധികനാണെന്നാണ് ചിത്രത്തിന്റെ ടൈറ്റിൽ കാർഡിൽ പറയുന്നത്. എന്നാൽ യഥാർത്ഥത്തിൽ അങ്ങനെ ഒരാളില്ലെന്നും ടിൽഡ സ്വിന്റൺ തന്നെയാണ് രൂപമാറ്റത്തിലൂടെ ആ കഥാപാത്രത്തെ അവതരിപ്പിച്ചിരിക്കുന്നത് എന്നും പീന്നീട് അണിയറ പ്രവർത്തകർ സമ്മതിച്ചിരുന്നു. പ്രധാനപ്പെട്ട മറ്റൊരു കഥാപാത്രത്തെ കൂടി ടിൽഡ ചിത്രത്തിൽ അവതരിപ്പിച്ചിട്ടുണ്ട്. കൂടുതലും സ്ത്രീ കഥാപാത്രങ്ങൾ ഉള്ള ചിത്രത്തിൽ ടിൽഡ സ്വിന്റണും മറ്റ് നടിമാരും മികച്ച് നിന്നപ്പോൾ ഡക്കോട്ട ജോൺസണ് തന്റെ കഥാപാത്രത്തിന്റെ തീവ്രത സ്ക്രീനിൽ ആവിഷ്കരിക്കാൻ കഴിയാതെ പോയി എന്ന തോന്നലുണ്ടാക്കുന്നുണ്ട്. [![](https://cdn.boolokam.com/articles/2023/05/ffgggg.jpg)](https://cdn.boolokam.com/articles/2023/05/ffgggg.jpg)സാവധാനം മുന്നോട്ട് നീങ്ങുന്ന ചിത്രത്തിന്റെ രണ്ടര മണിക്കൂർ ദൈർഘ്യം കുറച്ച് കൂടുതൽ തന്നെയാണ്. വിട്ട് വീഴ്ചയില്ലാത്ത വിഷ്വൽസും അപരിചിതമായ ചുറ്റുപാടും എല്ലാം സിനിമയുമായി സാധാരണ പ്രേക്ഷകന് താദാദ്മ്യം പ്രാപിക്കാൻ ബുദ്ധിമുട്ട് സൃഷ്ടിക്കാം. എന്നാൽ ആദ്യ ചിത്രവുമായി കംപയർ ചെയുമ്പോൾ കഥയിലേക്ക് കൂടുതൽ ഇറങ്ങിച്ചെല്ലുന്നതും ഞെട്ടിക്കുന്ന ചില ദൃശ്യങ്ങളും വിഷ്വൽ സ്റ്റൈലും ചിത്രത്തെ ശ്രദ്ധേയമാക്കുന്നുണ്ട്. ഒരാളുടെ ഡാൻസിന്റെ തീവ്രതയ്ക്കനുസരിച്ച് മറ്റൊരു കഥാപാത്രത്തിനേല്ക്കുന്ന ശാരീരിക പീഢനങ്ങളും ചുവന്ന തുണി ദേഹത്ത് ചുറ്റിയ ഡാൻസ് പെർഫോർമൻസും രക്തരൂക്ഷിതമായ ബ്ലാക്ക് സബാത്തുമെല്ലാം മറക്കാനാവാത്ത അനുഭവങ്ങളായിരുന്നു. വ്യത്യസ്തമായ വിഷ്വൽ സ്റ്റോറി ടെല്ലിംഗിലൂടെ കഥ പറയുന്ന സിനിമകൾ ഇഷ്ടപ്പെടുന്നവർ ചിത്രം കാണാൻ മടിക്കണ്ട. Trivia : Dr. Josef Klemperer : "They are said to be a coven of witches who worship the The Three Mothers, a trio of witches known individually as Mater Tenebrarum, Mater Lachrymarum and Mater Suspiriorum!"