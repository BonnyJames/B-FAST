---
author: Beaumaris
categories:
- Entertainment
comment_count: 0
date: 2022-09-26 13:24:39
draft: false
image: ''
like_count: 10317
share_count: 3874
tags:
- Bhagavatheeswara Iyer
- devarajan master
title: ദേവരാജൻ മാസ്റ്റർ രാത്രിയിൽ ആ പാട്ടിനു സംഗീതം കൊടുക്കുമ്പോൾ വഴിയാത്രക്കാർ പുറത്ത്
  ഭയഭക്തിയോടെ തൊഴുതു നിന്നു
view_count: 275159
---

**ദേവരാജൻ മാസ്റ്റർ @95** **Bhagavatheeswara Iyer** കുമാരസംഭവം(1969) എന്ന സിനിമയ്‌ക്ക് ദേവരാജൻ മാസ്റ്റർ സംഗീത സംവിധായകനായി കരാർ ചെയ്യപ്പെടുമ്പോൾ അതൊരു വെല്ലുവിളിയായിരുന്നു മാസ്റ്റർക്ക്. പതിനഞ്ചോളം പാട്ടുകൾ. സാധാരണ അദ്ദേഹം ഒരിക്കലും ഒരു പ്രത്യേക രാഗത്തിൽ പാട്ട് കമ്പോസ് ചെയ്യണമെന്ന് മുൻകൂട്ടി തീരുമാനിക്കാറില്ല. അത് സംഭവിച്ചു പോകുന്നതാണ്. എന്നാൽ കുമാരസംഭവം എന്ന ചിത്രം പുരാണ കഥയായത് കൊണ്ട് എല്ലാ പാട്ടുകളും രാഗാധിഷ്ഠിതമായിരിക്കണമെന്നു മാസ്റ്റർ തീരുമാനം കൈകൊണ്ടു.അങ്ങനെ എല്ലാ പാട്ടുകളും ശാസ്ത്രീയ രാഗങ്ങൾ അടിസ്ഥാനമാക്കി കമ്പോസ് ചെയ്തു. ഒരു പാട്ടിനു മാത്രം കൂടുതൽ സമയം എടുത്തു. തിരക്കഥയിൽ രതി മന്മദ നൃത്തം എന്ന് മാത്രമേ എഴുതിയിരുന്നുള്ളു. വയലാർ പാട്ട് എഴുതി തരികയും ചെയ്തു _"മല്ലാക്ഷിമണിമാരിൽ ഉന്മാദമുണർത്തുവാൻ_ _മല്ലിശരന്റെ വില്ലിൽ മണി കിലുങ്ങി "._ മലയാള ചലച്ചിത്ര സംഗീത രംഗത്ത് വായനാ ശീലം ഉള്ള ചുരുക്കം ചിലരിൽ ഒരാളാണ് ദേവരാജൻ മാസ്റ്റർ. സ്വന്തമായി പുസ്തകങ്ങളുടെ ശേഖരം തന്നെ അദ്ദേഹത്തിനുണ്ട്. മലയാളം, ഇംഗ്ലീഷ് ഭാഷകളിലെ എല്ലാ ജനപ്രീതി നേടിയ സാഹിത്യകൃതികളും വായിച്ചിട്ടുണ്ട് മാസ്റ്റർ . കാളിദാസന്റെ "കുമാരസംഭവം മലയാളം തർജ്ജമ ആവർത്തിച്ചു വായിച്ചിട്ടുള്ളത് അനുഗ്രമായി ഈ തരുണത്തിൽ . അത്കൊണ്ട് മന്മദനെക്കുറിച്ച് ഒരു ധാരണയൊക്കെ ഉണ്ടായിരുന്നു സുന്ദരൻ, ആരോഗ്യ ദൃഡഗാത്രൻ, നർത്തകൻ, ഗായകൻ,ആരിലും കാമവികാരം ഉണർത്താൻ കഴിവുള്ള കാമദേവൻ, പൂക്കളും വസന്തവും മന്മദന്റെ ബലഹീനതകൾ. കരിമ്പിന്റെ വില്ല് കുലച്ച് മലർ ശരങ്ങൾ തൊടുത്ത് സുന്ദരികളെ വശീകരിക്കുന്ന ദേവൻ. പരമശിവനെ വരിക്കാൻ ആഗ്രഹിക്കുന്ന പാർവതി കൊടും തപസ്സിലിരിക്കുന്ന ശിവനിൽ പ്രേമം ഉണർത്താൻ നിയുക്തനാക്കിയത് മന്മദനെ. പക്ഷേ തന്റെ തപസ്സ് ഭംഗപ്പെടുത്തിയതിന് മന്മദനെ മൂന്നാം കണ്ണ് തുറന്നു അഗ്നിയിൽ ചുട്ടു ചാമ്പൽ ആക്കുന്നു ശിവൻ. ഹോളി ആഘോഷത്തിന് ഇതും കൂടി ഒരു ഐതിഹ്യമാണ് ,അത്കൊണ്ട് രതി മന്മദ നൃത്തത്തിന് അനുയോജ്യമായ ഒരു രാഗം വേണം. അവസാനം മാസ്റ്റർ,"ബഹാർ " എന്ന ഹിന്ദുസ്ഥാനി രാഗം തെരഞ്ഞെടുത്തു. ബഹാർ രാഗത്തിന്റെ ആരോഹണം അവരോഹണം രണ്ടും വക്ര രൂപത്തിലാണ് അത് രാഗത്തെ കൂടുതൽ മധുരിതമാക്കുന്നു ഹിന്ദി സിനിമ ഗാനങ്ങളിൽ പോലും വളരെ വിരളമായി ഉപയോഗിക്കപ്പെട്ടിട്ടുള്ള രാഗം. ആ രാഗത്തെ കുറിച്ച് കൂടുതൽ പഠിച്ചപ്പോൾ "ബസന്ത് "(വസന്തം ) എന്ന മറ്റൊരു ഹിന്ദുസ്ഥാനി രാഗത്തിനെക്കുറിച്ച് മനസ്സിലാക്കി. ചെറിയ വ്യത്യാസം ഉള്ള രണ്ടും വസന്തകാല (spring )രാഗങ്ങളാണ്. ഇവ രണ്ടും Jod രാഗങ്ങളാണ്. അതായത് ഒരുമിച്ച് ഒരു പാട്ടിൽ ഉപയോഗിക്കാം. ബസന്ത് ബഹാർ എന്ന പേരിൽ ഈ രണ്ടു രാഗങ്ങളും ഇടകലർത്തി കമ്പോസ് ചെയ്യപ്പെട്ട ചില ഹിന്ദി സിനിമാ ഗാനങ്ങൾ, ( ബസന്ത് ബഹാർ എന്ന ( 1956) സിനിമയിൽ ശങ്കർ ജയ്കിഷൻ കമ്പോസ് ചെയ്തു മന്നാടേ, പണ്ഡിറ്റ്‌ ഭീംസെൻ ജോഷി പാടിയ കേട്കി ഗുലാബ് എന്ന ഗാനം )ക്ലാസിക്കൽ ബന്ധിഷ് എന്നിവയൊക്കെ കേട്ട്. ആ രാഗത്തെക്കുറിച്ച് നന്നായി മനസ്സിലാക്കിയ ശേഷം രതി മന്മദ നൃത്തത്തിന് ബസന്ത് ബഹാർ രാഗത്തിൽ പാട്ട് കമ്പോസ് ചെയ്യുന്നു. അതി സുന്ദരമായ ഗാനം. ആര് പാടണം. യേശുദാസ് വേണ്ട. വേറെ കഥാപാത്രങ്ങൾക്ക്‌ പാടുന്നുണ്ട്. ക്ലാസിക്കൽ സംഗീതം പഠിച്ച ഗായകൻ വേണം. പാടുമ്പോൾ ശാസ്ത്രീയ സംഗീതത്തിന്റെ സ്പർശം ഉണ്ടാകണം. അവസാനം എം ജി രാധാകൃഷ്ണന് നറുക്ക് വീണു.ഗായിക ബി വസന്ത.. ആ ശബ്ദത്തിൽ ഉന്മാദവും ശ്രംഗാരവും ഒക്കെ ഒളിഞ്ഞു കിടപ്പുണ്ട്.മൂന്നു ദിവസം റിഹേഴ്സൽ ചെയ്ത ശേഷം പാട്ട് റെക്കോർഡ് ചെയ്തു. ഫ്ലൂട്, സിതാർ, മൃദംഗം, ഗ്രൂപ്പ്‌ വയലിൻ ഒക്കെ ചേർന്ന് പാട്ടിനെ സമ്പനമാക്കി. രാഗാധിഷ്ടിതമായിരുന്നുവെങ്കിലും പാട്ടിൽ മെലഡിക്കായിരുന്നു മുൻ‌തൂക്കം. കേരള സംസ്ഥാന സർക്കാരിന്റെ ചലച്ചിത്ര അവാർഡ്കൾ 69ൽ ആരംഭിച്ചു. സംഗീതത്തിനുള്ള ആദ്യത്തെ അവാർഡ് ദേവരാജൻ മാസ്റ്റർക്ക്‌ ലഭിച്ചു "കുമാര സംഭവം" എന്ന സിനിമയ്‌ക്ക്. നദി, കടൽപ്പാലം ഒക്കെ ആ വർഷം റിലീസ് ആയ മാസ്റ്ററുടെ മറ്റു സിനിമകളാണ് കുമാര സംഭവത്തിലെ പാട്ടുകൾ ഹിറ്റ് ആയി. ആകാശവാണിയിലൂടെ ഇടതടവില്ലാതെ ആ പാട്ടുകൾ ഒഴുകിയെത്തി. ആ കാലഘട്ടത്തിൽ പാട്ടുകൾ സാധാരണ ജനങ്ങളിലേയ്ക്ക് എത്തി ചേരുന്ന ഏക മാർഗ്ഗം ആകാശവാണി മാത്രം. എന്നാൽ കുമാര സംഭവത്തിലെ ഒരു പാട്ട് മാത്രം ആകാശവാണി പ്രക്ഷേപണം ചെയ്തില്ല. രതി മന്മദ നൃത്ത ഗാനം " മല്ലാക്ഷിമണിമാരിൽ " അത്കൊണ്ട് ഏറെ ദുഖിതനായത് ഗായകൻ എം ജി രാധാകൃഷ്ണൻ. ആകാശവാണി യിലെ ഉദ്യോഗസ്ഥൻ കൂടിയായ ഗായകൻ നേരെ ആകാശവാണി ഡയറക്ടറിനെപ്പോയി കണ്ടു വിവരം തിരക്കി. അപ്പോൾ ഡയറക്ടർ പറഞ്ഞു. ഈ പാട്ട് ഞങ്ങൾ പ്രക്ഷേപണത്തിൽ നിന്നും വിലക്കിയിരിക്കുകയാണ് ഇതിലെ പാട്ടിന്റെ വരികളിൽ അശ്ലീലമുണ്ട്. ആഭാസമാണ് "മുല " എന്ന വാക്ക് വളരെ വ്യക്തമായി ഉപയോഗിച്ചിരിക്കുന്നു. ഈ പാട്ട് പ്രക്ഷേപണ യോഗ്യമല്ല **"പുത്തിലഞ്ഞിമരത്തിന്മേൽ** **പുഷ്പിണികൾ വള്ളികൾ** **മുത്തണി മുല ചേർത്ത്** **പുണർന്നുറങ്ങി "** ഈ വരികളിലെ രതിച്ചുവ കാരണം മനോഹരമായ ഗാനം ജനങ്ങളിൽ എത്തി ചേരുന്നതിൽ നിന്നും വിലക്കപ്പെട്ടു. ആ വാക്കിനു പകരം "മല" എന്നോ "കുല "എന്നോ മാറ്റി റെക്കോർഡ് ചെയ്‌താൽ പ്രക്ഷേപണം ചെയ്യാം ആകാശവാണി ഡയറക്ടർ ആശ്വസിപ്പിച്ചു.ഇതറിഞ്ഞ ദേവരാജൻ മാസ്റ്റർ പറഞ്ഞു അവർ പ്രക്ഷേപണം ചെയ്യണ്ട. അങ്ങനെ വാക്ക് തിരുത്തി ആ പാട്ടിനെ അധിക്ഷേപിക്കണ്ട അതിനെ വിട്ടേക്കു. കുറച്ചു മാസങ്ങൾക്ക്‌ മുൻപ് പുറത്തിറങ്ങിയ എന്റെ മറ്റൊരു പാട്ടിൽ "മുല" എന്ന വാക്ക് വരുന്നുണ്ട്. ആ പാട്ട് പ്രക്ഷേപണം ചെയ്തല്ലോ. ഇനി അത് ചൂണ്ടികാട്ടിയാൽ ആ പാട്ടും നിരോധിക്കപ്പെടും ഒരുപാട് പരിശ്രമത്തിലൂടെ കമ്പോസ് ചെയ്ത പാട്ട് ജനങ്ങൾക്ക്‌ കേൾക്കാൻ കഴിയാതെ പോയതിൽ മാസ്റ്റർക്ക്‌ ദുഃഖം ഉണ്ടായിരുന്നു [embed]https://youtu.be/dIG1ybZCwhE[/embed] തന്റെ മുൻപിൽ എത്തുന്ന ഓരോ പാട്ടിനെയും വളരെ ഗൗരവത്തോടെ ആത്മാർത്ഥതയോടെ സമീപിക്കുന്നയാളാണ് ദേവരാജൻ മാസ്റ്റർ. അതുകൊണ്ടാണ് അദ്ദേഹത്തിന്റെ പാട്ടുകൾ വർഷങ്ങൾ കഴിഞ്ഞിട്ടും നാം മൂളി നടക്കുന്നത്.മരണമില്ലാത്ത ഗാനങ്ങൾ സെപ്റ്റംബർ 27 ദേവരാജൻ മാസ്റ്ററുടെ 95-മത്തെ ജന്മദിനം. ഇന്നും അദ്ദേഹത്തിന്റെ പാട്ടുകൾ കേൾക്കുമ്പോൾ മാസ്റ്ററുടെ സാമിപ്യം ഉണരാൻ കഴിയും. ദേവരാജൻ മാസ്റ്ററുടെ ഭാര്യ ലീലാമണി ചേച്ചി പറഞ്ഞതാണ്. "ശബരിമലയിൽ തങ്ക സൂര്യോദയം " എന്ന പാട്ട് കമ്പോസ് ചെയ്ത ശേഷം അതിന്റ ചരണത്തിൽ വരുന്ന "അയ്യപ്പാ ശരണമയ്യപ്പ " എന്ന വരി എങ്ങനെ വേണമെന്ന് വേറെ വേറെ രീതിയിൽ പാടി നോക്കുകയായിരുന്നു മാസ്റ്റർ രാത്രി പത്തു മണിക്ക് മുകളിലത്തെ മ്യൂസിക് റൂമിൽ. താഴെ ഞാൻ ഉറങ്ങുകയായിരുന്നു. പെട്ടന്ന് ഞെട്ടി ഉണർന്നു അയ്യപ്പാ എന്നെ വിളി കേട്ട്. ഒരു നിമിഷം ഞാൻ മറന്നു പോയി അത് എന്റെ ഭർത്താവ് ആണ് പാടുന്നതെന്ന്.. ഏതോ അയ്യപ്പ ഭക്തന്റെ മനമുരുകിയ പ്രാർത്ഥനയാണെന്ന് വിശ്വസിച്ചു . എനിക്ക് തോന്നി. അയ്യപ്പൻ ആ പ്രാർത്ഥന കേട്ട് താഴെ ഇറങ്ങി വരും. അത്ര മാത്രം ആർദ്രവത്തോടെയായിരുന്നു ആ ശരണം വിളി. പെട്ടെന്ന് എന്തോ ശബ്ദം കേട്ട് ജനാലയിലൂടെ പുറത്തു നോക്കിയപ്പോൾ രണ്ട് മൂന്നു വഴിയാത്രക്കാർ ശരണം വിളി കേട്ട് പുറത്ത് ഭയഭക്തിയോടെ തൊഴുതു നിൽക്കുന്നു. [embed]https://youtu.be/Tn7ef-xtu0E[/embed] (ലീലാമണി ചേച്ചി തികഞ്ഞ അയ്യപ്പ ഭക്തയാണ്. ദിവസവും അടുത്തുള്ള ശാസ്താ ക്ഷേത്രത്തിൽ തൊഴാൻ പോകാറുണ്ട്.)