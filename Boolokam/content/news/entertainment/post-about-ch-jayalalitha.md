---
author: Beaumaris
categories:
- Entertainment
comment_count: 0
date: 2023-09-17 12:30:41
draft: false
image: https://cdn.boolokam.com/articles/2023/09/ffgggg-1-2.jpg
like_count: 7936
share_count: 4266
tags:
- actress
- ch jayalalitha
title: മെയ്ൻസ്ട്രീം സിനിമകളിലൂടെ വന്നു ബി ഗ്രേഡ് സിനിമകളിൽ എത്തപ്പെട്ട ജയലളിത
view_count: 157343
---

**Moidu Pilakkandy** പഴയകാല സൂപ്പർ നായികയും തമിഴ്‌നാട് മുഖ്യമന്ത്രിയും ആയിരുന്ന തലൈവി ജയലളിതയുടെ അതേപേരിൽ വന്ന് എൺപതുകളുടെ മദ്ധ്യത്തിൽ സിനിമയിൽ രംഗപ്രവേശം ചെയ്ത് ആരാധകരുടെ മനം കവർന്ന സൗന്ദര്യധാമം ജയലളിത. സി.എച്ച്. ജയലളിത (C H Jayalalitha) എന്നായിരുന്നു മുഴുവൻ പേര്. തുടക്കകാലത്ത് മെയ്ൻസ്ട്രീം സിനിമകളുടെ ഭാഗമായ ഈ അഭിനേത്രി പിന്നീട് ബിഗ്രേഡ് സിനിമകളുടെ നായികയും സ്ഥിരസാന്നിദ്ധ്യവും പ്രേക്ഷകരുടെ ലഹരിയായും ആയി മാറി. തെലുങ്ക്, തമിഴ്, കന്നഡ, മലയാളം, ഹിന്ദി എന്നീ ഭാഷകളിലായി ഏകദേശം 350 ഓളം സിനിമകളിൽ അഭിനയിച്ചു.ശീലാനന്ദ് - സുശീലാ ദേവി ദമ്പതികളുടെ മകളായി ആന്ധ്രാപ്രദേശ് സംസ്ഥാനത്തെ കൃഷ്ണാ ജില്ലയിലെ ഗുഡിവാഡയിൽ 1965 ജൂലൈ 2 നാണ് ജയലളിത ജനിച്ചത്. ഇവർ ഗുണ്ടൂരിൽ ബിരുദം പൂർത്തിയാക്കി. സഹോദരിയോടൊപ്പം ഏകദേശം 1000 സ്റ്റേജ് ഷോകളിൽ പങ്കെടുത്തിരുന്നു. ശാസ്ത്രീയ നൃത്തത്തിലും പരിശീലനം നേടിയിട്ടുണ്ട്. അഭിനേത്രി എന്നതിനോടൊപ്പം നല്ലൊരു ശാസ്ത്രീയ നർത്തകി കൂടിയായ ജയലളിത കുച്ചിപ്പുടി, ഭരതനാട്യം, ആന്ധ്രാനാട്യം എന്നിവയിൽ അവർ തൻ്റെ പ്രാവീണ്യം തെളിയിക്കുകയും ഇന്ത്യയിലും വിദേശത്തുമായി ആയിരത്തോളം സ്റ്റേജുകളിൽ നൃത്തം അവതരിപ്പിക്കുകയും ചെയ്തിട്ടുണ്ട്. ജയലളിതയുടെ സിനിമാ പ്രവേശനം 1986ൽ പവിത്രൻ സംവിധനം ചെയ്ത "ഉപ്പ്" എന്ന മലയാള സിനിമയിലൂടെ ആയിരുന്നു. അതിലെ "ആമിന" എന്ന നായികയായി മികച്ച പ്രകടനത്തിലൂടെ നിരൂപകശ്രദ്ധനേടി. അതിലൂടെ മികച്ച നടിക്കുള്ള സംസ്ഥാന അവാർഡ് വരെ നേടുമോ എന്ന് വരെ പലരും കരുതി. സംസ്ഥാന അവാർഡ് തലനാരിഴയ്ക്ക് നഷ്ടപ്പെട്ടെങ്കിലും നാന വാരിക പ്രേക്ഷകരുടെ ഗാലപ്പ് പോൾ പ്രകാരം നടത്തിയ മികച്ച നടിക്കുള്ള അവാർഡ് ജയലളിതയ്ക്ക് ലഭിക്കുകയുണ്ടായി. പിന്നീട് പൂവിനു പുതിയ പൂന്തെന്നൽ, തീക്കാറ്റ്, വ്രതം, തൂവാനത്തുമ്പികൾ, വൈശാലി, കാർണ്ണിവൽ, ഒരു വടക്കൻ വീരഗാഥ എന്നീ പ്രമുഖ ചിത്രങ്ങളിൽ സ്വഭാവ വേഷങ്ങൾ ചെയ്തു. തെലുങ്ക് സിനിമകളിലും 1987 മുതൽ ജയലളിത അഭിനയം തുടങ്ങിയിരുന്നു. മലയാളത്തിൽ നായികയായി രംഗപ്രവേശം ചെയ്തെങ്കിലും 'ഉപ്പി"നെ ത്തുടർന്ന് നായികാ വേഷങ്ങൾ കിട്ടിയില്ല. എൺപതുകളുടെ അവസാനകാലത്ത് മലയാളത്തിൽ രതി തരംഗമെന്ന പേരിൽ ബി ഗ്രേഡ് സിനിമകൾ സജ്ജീവമായപ്പോൾ ജയലളിത അത്തരം ചിത്രങ്ങളിലേക്ക് മാറി. അന്തർജ്ജനം, അവൾ ഒരു സിന്ധു, രതി, ആയിരം ചിറകുള്ള മോഹം, അഞ്ചരയ്ക്കുള്ള വണ്ടി, ഇവളെൻ്റെ കാമുകി, വാടകഗുണ്ട , ആദിതാളം, വൈശാഖരാത്രി, രാഗം ശ്രീരാഗം തുടങ്ങി നിരവധി ബി ഗ്രേഡ് സിനിമകളിൽ നായികയായും ഉപനായികയായും വേഷമിട്ടു. സംവിധായകൻ ജയദേവൻ്റെ ഫേററൈറ്റ് നായികയായിരുന്നു ജയലളിത. ജയലളിതയെ വച്ച് അദ്ദേഹം ഒരു ഡസനിലധികം പടങ്ങൾ ചെയ്തിട്ടുണ്ട്. അതിൽ മിക്കതിലും നായികാവേഷം തന്നെ ആയിരുന്നു. പിന്നീട് ഒന്നാം ബിഗ്രേഡ് തരംഗം അവസാനിച്ചതോടെ ജയലളിത മലയാള സിനിമയിൽ നിന്ന് താൽക്കാലികമായി അപ്രത്യക്ഷമായി. ![](https://cdn.boolokam.com/articles/2023/09/ffgggg-1-2.jpg)ഇതിനിടെ ജയദേവൻ്റെ പല സിനിമകളുടേയും നിർമ്മാതാവും ജയദേവൻ്റെ സിനിമകളിൽ യഥാർത്ഥത്തിൽ സംവിധാനമേൽനോട്ടവും നിർവഹിച്ചിരുന്നു എന്ന് അഭ്യൂഹങ്ങളുള്ള പുരുഷൻ ആലപ്പുഴയുടെ മകൻ വിനോദ് കുമാറുമായി ജയലളിത പ്രണയത്തിലാവുകയും വിവാഹം കഴിച്ചു എന്നും സ്ഥിരീകരിക്കുന്ന വാർത്തകൾ വന്നിരുന്നു. എന്നാൽ വിവാഹശേഷം അവർക്കിടയിൽ പൊരുത്തക്കേടുകളും താളപ്പിഴകളും ഉടലെടുക്കുകയും പിരിയുകയും ചെയ്തു. തുടർന്ന് ജയലളിത ഹൈദരാബാദിലേക്ക് തിരിച്ചു പോവുകയും ചെയ്തു. പിന്നീട് തെലുഗ് സിനിമകളിൽ ആയിരുന്നു ജയലളിത കൂടുതൽ അഭിനയിച്ചത്. 2000 ൽ മലയാളത്തിൽ ആരംഭിച്ച ഷക്കീലാതരംഗം സൗത്തിന്ത്യ മുഴുവൻ അലയടിച്ചപ്പോൾ തെലുഗിലും, തമിഴിലും ഇറങ്ങിയ ചില സിനിമകളിലൂടെ വീണ്ടും ജയലളിത ബിഗ്രേഡ് സിനിമകളിലേക്ക് തിരിച്ചുവന്നു. അക്കാലത്ത് ഇറങ്ങിയ "സോറി ആൻറി" എന്ന തമിഴിലും തെലുങ്കിലും ആയി ഇറങ്ങിയ സിനിമയിൽ നായികയായി ജയലളിത. ഷക്കീല തരംഗകാലത്ത് പുതിയ മലയാളസിനിമകളിൽ അഭിനയിച്ചില്ലെങ്കിലും മുൻപ് ചിത്രുകരിച്ച് പെട്ടിയിലായ പഴയതും പുതിയതും കുട്ടിചേർത്ത് യു.സി.റോഷൻ ഒരുക്കി 2002 ൽ റിലീസ് ആയ "ഞാൻ തമ്പുരാൻ" എന്ന സിനിമയിലൂടെ ജയലളിതയെ വീണ്ടും സ്ക്രീനിൽ ദർശിക്കാൻ മലയാള ആരാധകർക്ക് ഭാഗ്യം ലഭിച്ചു. രവിവർമ്മ , ജയലളിത, യുവശ്രീ, ജയരേഖ എന്നീ മുൻ താരങ്ങളോടൊപ്പം പുതിയ താരങ്ങളായ വെട്രി, രോഷ്നി, കുംതാസ് എന്നിവരും ഉണ്ടായിരുന്നു. സ്ത്രീകളെ വശീകരിച്ച് കാമുകിമാരാക്കി ഉപയോഗിച്ചശേഷം നിഷ്കരുണം വലിച്ചെറിയുകയും കൊലപ്പെടുത്തുകയും ചെയ്യുന്ന രവിവർമ്മയുടെ സൈക്കോ കഥാപാത്രത്തോട് അവസാനം പ്രതികാരം തീർത്ത് ഇല്ലാതാക്കുന്ന മുൻ കാമുകിയുടെ റോളിൽ ക്ലൈമാക്സിൽ ജയലളിത തിളങ്ങി. ![](https://cdn.boolokam.com/articles/2023/09/fqfggg.jpg)തമിഴ്, കന്നഡ, ഹിന്ദി സിനിമകളടക്കം മൊത്തം 350 ഓളം സിനിമകൾ പൂർത്തിയാക്കിയിട്ടുണ്ട് . കമലാഹാസൻ ഇരട്ട വേഷത്തിൽ അഭിനയിച്ച "ഇന്ദ്രനും ചന്ദ്രനും" എന്ന തമിഴ് സിനിമയിലും അതിന്റെ തെലുങ്ക് പതിപ്പായ 'ഇന്ദ്രഡു ചന്ദ്രഡു'വിലും കമലാഹാസനൊപ്പം ഒരു പ്രമുഖ വേഷത്തിലും അഭിനയിച്ചു. ജെമിനി ടിവിയിലെ അപരാഞ്ജി സീരിയലിൽ (Aparanji Serial) പ്രമുഖ വേഷത്തിൽ ഉണ്ടായിരുന്നു. 2005 ൽ മോഹൻ കുമാർ ഇന്ദ്രഗന്ധിക്ക് നവാഗത സംവിധായകനുള്ള നാഷണൽ അവാർഡ് ലഭിച്ച 2004 ൽ പുറത്തിറങ്ങിയ "ഗ്രഹണം" എന്ന തെലുങ്ക് സിനിമയിലെ നായികയായി ജയലളിത വീണ്ടും ശക്തമായ തിരിച്ചുവന്ന് അഭിനയപാടവം പ്രകടമാക്കി. 2012 ൽ പുറത്തിറങ്ങിയ "നമ്പർ 66 മധുര ബസ് " എന്ന സിനിമയിലൂടെ വർഷങ്ങൾക്ക് ശേഷം മലയാളത്തിൽ തിരിച്ചെത്തിയിരുന്നു. മിനിസ്ക്രീനിലും സാന്നിദ്ധ്യം തെളിയിച്ച ജയലളിത തമിഴിലും തെലുഗിലും നിരവധി സീരിയലുകളിലും വേഷമിട്ടിട്ടുണ്ട്. ഗോരാന്ത ദീപം , മുത്തല മുഗ്ഗു (Zee Telugu) , രാധാ ഗോപാലം (Gemini TV) , അമ്മമ്മ.കോം (Maa TV) എന്നിവയാണ് അതിൽ പ്രശസ്തമായ ചിലത്. സിനിമയിലും സീരിയലിലുമായി തെലുഗിൽ ഇപ്പോഴും അഭിനയരംഗത്ത് തുടരുന്ന ഈ അഭിനേത്രി ഇപ്പോൾ ആന്ധ്രാപ്രദേശിലെ ഹൈദരാബാദിൽ ആണ് താമസം.