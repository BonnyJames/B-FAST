---
author: Beaumaris
categories:
- Entertainment
comment_count: 0
date: 2022-10-25 10:18:08
draft: false
image: https://cdn.boolokam.com/articles/2022/10/geghjjj.jpg
like_count: 7878
share_count: 779
tags:
- Byju Edathara
- malayalam movies
- mammootty
- mohanlal
title: മാറിയ കാലത്തെ മമ്മൂട്ടി - മോഹൻലാൽ
view_count: 146147
---

**മാറിയ കാലത്തെ മമ്മൂട്ടി - മോഹൻലാൽ...** **Byju Edathara** തിയറ്ററിൽ ഇറങ്ങുന്ന ലാൽ ചിത്രങ്ങൾ പത്ര ഭാഷയിൽ പറഞ്ഞാൽ സമ്മിശ്ര പ്രതികരണം പ്രേക്ഷകരിൽ ഉളവാക്കുന്ന കാലത്തു എന്താണ് ലാലിന് സംഭവിക്കുന്നത് എന്ന് നോക്കാം.ഇതൊരു മമ്മൂട്ടി ലാൽ താരതമ്യമൊന്നുമല്ല . പക്ഷെ അതിൽ താരതമ്യം അടങ്ങിയിട്ടുണ്ടെന്നത് ഒരു വസ്തുതയും. ലാലും മമ്മൂട്ടിയും മിന്നും നക്ഷത്രങ്ങളായ എൺ പതുകളിലേക്കു തിരിഞ്ഞു നോക്കിയാൽ.... വിൽക്കാനുണ്ട് സ്വപ്നങ്ങളും , മേളയും , സ്ഫോടനവും കഴിഞ്ഞു തൃഷ്ണയിൽ എത്തുമ്പോൾ തന്നെ മമ്മൂട്ടി ഒരു അംഗീകൃത നടനായി , നായകനായി മലയാളിയുടെ മുൻപിൽ എത്തിക്കഴിഞ്ഞിരുന്നു . എന്നാൽ മമ്മൂട്ടിയേക്കാൾ മികച്ച തുടക്കം മഞ്ഞിൽ വിരിഞ്ഞ പൂക്കളിലൂടെ ലാൽ സ്വന്തമാക്കിയെങ്കിലും പിന്നീടങ്ങോട്ട് നാലുകൊല്ലത്തോളം മലയാള സിനിമയുടെ മുഖ്യധാരയിലേക്ക് ലാലിന് ഉയരാൻ കഴിഞ്ഞിരുന്നില്ല. ലാൽ എന്ന നടനെ പിന്നോട്ടടിച്ച മുഖ്യ ഘടകം ശബ്ദം തന്നെയായിരുന്നു ആ കാലത്തു. അതേ സമയം മമ്മൂട്ടിയാവട്ടെ മലയാള സിനിമയുടെ നട്ടെല്ലായി മാറിക്കഴിഞ്ഞിരുന്നു. അതിനിടയിൽ1985 വരെയുള്ള സിനിമാ കാഴ്ചകളിൽ ലാൽ , മമ്മൂട്ടി മത്സരമൊന്നും കാണാനാവില്ലെങ്കിലും രണ്ടുപേരുടെയും കൃത്യമായ വളർച്ച അടയാളപ്പെടുത്തപ്പെട്ടിരിക്കുന്നു. വൈവിധ്യങ്ങളെ വാരിപുണരുന്ന മമ്മൂട്ടിയും ഫോർമുലകളിലൂടെ വിജയം വരിക്കുന്ന ലാലിനെയും മലയാള സിനിമ തിരിച്ചറിഞ്ഞു കഴിഞ്ഞിരുന്നു.ശബ്ദം ലാലിന് വെല്ലുവിളി ഉയർത്തിയപ്പോൾ ഹാസ്യവും നൃത്തവും വഴങ്ങാത്തത് മമ്മൂട്ടിക്ക് വിനയായി. ഇരുവർക്കും ഇടയിൽ 1985 നിർണായക വർഷമായിരുന്നു . നിറക്കൂട്ട് , യാത്ര എന്നീ ചിത്രങ്ങളിലൂടെ മമ്മൂട്ടി ഒരു കാതം മുന്നോട്ടു കടക്കുന്നതാണ് 1985 ന്റെ ബാക്കി പത്രം.1986 പക്ഷെ ലാൽ എന്ന ഭൂതത്തെ കുടം തുറന്നു വിടുന്നതിനാണ് സാക്ഷ്യം വഹിച്ചത്.ആവനാഴി എന്ന ഏക വിജയ ചിത്രത്തിലൂടെ മമ്മൂട്ടി മുഖം രക്ഷിച്ചെങ്കിലും മോഹൻലാൽ മലയാളിയുടെ മനസ്സിലേക്ക് നടന്നു കയറുകയായിരുന്നു 1986 ഇൽ . സാധാരണക്കാരന്റെ നിസ്സഹായത, അധോലോക നേതാവ് , ദുരന്തകനായകൻ , എന്നീ സ്റ്റീരിയോ ടൈപ്പ് കഥാപാത്രങ്ങൾക്കുതകുന്ന ഫോർമാറ്റഡ് അഭിനയ രീതി അല്ലെങ്കിൽ അഭിനയത്തിലെ 'ലാൽ സ്റ്റൈൽ' ഉറച്ചുപോയ വർഷമായിരുന്നു അത്.മത്സരത്തിൽ മമ്മൂട്ടി പിന്നോട്ട് പോയ കാലം. കഠിനാദ്ധ്വാനത്തിലൂടെ പിടിച്ചു നിൽക്കാനുള്ള ശ്രമങ്ങളും മമ്മൂട്ടിയുടെ ഭാഗത്തു നിന്നുണ്ടായി.തനിയാവർത്തനവും ന്യൂ ഡൽഹിയും വടക്കൻ വീരഗാഥയുമെല്ലാം ഉദാഹരണങ്ങളാണ്. പക്ഷെ ഹാസ്യത്തിലെ അനായാസത ലാലിന് വിജയം എളുപ്പമാക്കി . അധികം കഷ്ട്ടപ്പെടാതെ തന്നെ ലാൽ ചിത്രങ്ങൾ വിജയിച്ചു പോന്നു ... സത്യത്തിൽ 1986 -1995 കാലത്തെ താരസിംഹാസനത്തിനായി ലാലുമായുണ്ടായ മാത്സര്യത്തിന്റെ ഗുണഭോക്താവാണ്‌ മമ്മൂട്ടി എന്നു പിൽക്കാലത്തെ വിജയങ്ങളെ ഉദ്ധരിക്കുമ്പോൾ സമ്മതിക്കേണ്ടി വരും . സ്വയം ഉരച്ചു തിളങ്ങുന്ന വൈരമായി മാറാൻ മമ്മൂട്ടിയെന്ന നടനെ അക്കാലത്തു പ്രേരിപ്പിച്ചതും ലാലുമായുള്ള മത്സരം തന്നെ .... ലാലിൻറെ അനായാസ വിജയങ്ങളോട് മത്സരിക്കാൻ അഭിനയത്തിൽ സമ്പൂർണ്ണ ഉടച്ചുവാർക്കൽ നടത്തിയ മമ്മൂട്ടിയുടെ നിരവധിയായ പരീക്ഷണ ചിത്രങ്ങളാണ് 1986 മുതൽ 1995 വരെയുള്ള മലയാള സിനിമയുടെ സുവർണ്ണ കാലത്തെ അടയാളപ്പെടുത്തുന്നത് ....മൃഗയയും , സിബിഐ ഡയറിക്കുറിപ്പും , കോട്ടയം കുഞ്ഞച്ചനും, അമരവും , സൂര്യമാനസവും , മതിലുകളും പൊന്തന്മാടയും , വിധേയനും .....മമ്മൂട്ടി അഭിനയകലയിൽ ബിരുദവും ബിരുദാനന്തര ബിരുദവും നേടിയ കാലമായിരുന്നത് . മറുവശത്തു ലാൽ ആവട്ടെ അഭിനയത്തെ ഒരു മജീഷ്യന്റെ ലാഘവത്തോടെ എടുത്തു പന്താടുകയായിരുന്ന് എന്ന് വേണമെങ്കിൽ പറയാം.നിരൂപക പ്രശംസയും , പ്രദർശന വിജയവും , അവാർഡുകളും വാരിക്കൂട്ടിയ ലാൽ ചിത്രങ്ങൾ നിരവധിയായിരുന്നെങ്കിലും അതിലെ ലാലിൻറെ അഭിനയം ലാൽ ഫാക്ടർ എന്ന മാജിക്കൽ ഘടകമായിരുന്നു എന്നതാണ് വസ്തുത.... അതായിരുന്നു 1986 ഇൽ രാജാവിന്റെ മകനിൽ തുടങ്ങി 1995 ഇൽ സ്ഫടികം വരെയുള്ള കാലം...കിരീടത്തിലെ സേതുമാധവൻ ആയാലും ഭരതത്തിലെ കല്ലൂർ ഗോപിനാഥൻ ആയാലും ദേവാസുരത്തിലെ നീലകണ്ഠൻ ആയാലും മലയാളിക്ക് അത് ലാൽ തന്നെയായിരുന്നു. അല്ലെങ്കിൽ ലാലിൻറെ മാനറിസമുള്ള കഥാപാത്രങ്ങൾക്കൊപ്പം മലയാളി സഞ്ചരിച്ചു.കഥാപാത്രത്തിലേക്കുള്ള പരകായ പ്രവേശത്തിനായി മമ്മൂട്ടി പെടാപ്പാടു പെട്ട പത്തു കൊല്ലക്കാലത്തെ ലാലിന്റെ അനായാസ വിജയങ്ങളെക്കുറിച്ചാണ് മുകളിൽ സൂചിപ്പിച്ചത് . 1992 നു ശേഷം തട്ടുപൊളിപ്പൻ ഡയലോഗുകൾ സിനിമാക്കാഴ്ചകളുടെ നട്ടെല്ലായപ്പോൾ ലാലിന് ചെറുതായി കാലിടറിയതാണ് . മമ്മൂട്ടിയും സുരേഷ്‌ഗോപിയും തീപാറുന്ന ഡയലോഗുകളിലൂടെ തിയറ്ററുകളെ ത്രസിപ്പിച്ചകാലത്തു മോഹൻലാൽ തന്റെ സ്വാഭാവിക ഹാസ്യാഭിനയത്തിലൂടെ ആരാധകരെ വരുതിയിലാക്കി. പത്തുകൊല്ലത്തോളം മലയാള സിനിമയിൽ തന്റെ താരസിംഹാസനത്തിനു പോറൽ ഏൽക്കാതെ പിടിച്ചു നിൽക്കാൻ ലാലിന് കഴിഞ്ഞത് തന്നെയാണ് സത്യത്തിൽ ചരിത്രം അടയാളപ്പെടുത്തിയ ലാൽ മാജിക് . ഒരു പക്ഷെ ഇന്ത്യൻ സിനിമയിൽ തന്നെ മറ്റൊരു ഉദാഹരണമില്ലാത്ത ആ മാജിക്‌ എന്തായിരുന്നു ? ആവർത്തനത്തിന്റെ അസാമാന്യ പ്രകടനം തന്നെയായിരുന്നു ആ മാജിക് . മടുപ്പിക്കാത്ത ...കാണും തോറും വീണ്ടും വീണ്ടും കാണാൻ പ്രേരിപ്പിക്കുന്ന ലാൽ മാനറിസങ്ങളുടെ ആവർത്തനം . ! ![](https://cdn.boolokam.com/articles/2022/10/geghjjj.jpg)1996 ലെ ശബ്ദ വ്യതിയാനത്തോടെ ലാലിന് അഭിനയത്തിലെ ബാലൻസിങ് തന്നെ നഷ്ടപ്പെടുന്നതാണ് പിന്നീട് കേരളം കണ്ടത്.ലാൽ എന്ന അത്ഭുത നടന്റെ അവസാനം കുറിക്കാൻ പോന്ന കാലം തുടങ്ങുകയായി .സിനിമകൾ ഒന്നൊന്നായി പരാജയപ്പെട്ടു . പ്രേക്ഷകർ ലാലിൽ നിന്നും അകന്നു തുടങ്ങി.1995 -2000 -തോൽക്കാൻ തയ്യാറാവാത്ത ലാൽ കഠിനാദ്ധ്വാനത്തിലൂടെ രണ്ടു മഹത്തായ സിനിമകൾ ആ കാലത്തു ചെയ്തു .ഇരുവരും വാനപ്രസ്ഥവും...പിന്നെ നിലനില്പിനായി പഴയ വീഞ്ഞ് പുതിയ കുപ്പിയിലാക്കിയ കുറെ ചിത്രങ്ങൾ... ചന്ദ്രലേഖയും , ആറാം തമ്പുരാനും ഒടുക്കം 2000 ലെ നരസിംഹവും. നരസിംഹത്തിന് ശേഷം ലാൽ അസാമാന്യമായ പ്രതിസന്ധിയിലേക്ക് വീണുപോയ വർഷങ്ങളായിരുന്നു അങ്ങോട്ട് . 2010 വരെ.അഭിനയത്തിലും , ശബ്ദ നിയന്ത്രണത്തിലും കൈമോശം വന്ന പതിവ് സ്വാഭാവികത തിരികെപ്പിടിക്കാനുള്ള വ്യഥാശ്രമങ്ങളിൽ ഉഴറിയ കാലം. ലാലിൻറെ പരാജയം ദിലീപിനൊപ്പം , പൃഥ്‌വിരാജിനും , ജയസൂര്യക്കുമെല്ലാം അവസരങ്ങളായി മാറിയപ്പോൾ ലാൽ മലയാള സിനിമയിലെ നിഴൽ മാത്രമായി മാറി. ബ്ലെസ്സിയുടെ ഒന്നോ രണ്ടോ ചിത്രങ്ങളിലൂടെ ലാൽ തിരിച്ചു വരവിനു ശ്രമിച്ചെങ്കിലും പരിചയിച്ച ലാലിനെ കാണാതെ പ്രേക്ഷകർ അക്ഷമരായി...2010 നു ശേഷം മലയാള സിനിമയും ഡിജിറ്റൽ വസന്തത്തിന്റെ നവതരംഗത്തിലേക്കു കടന്നു. പ്രതിഭാധനരായ ഒരുപിടി യുവതാരങ്ങളും സംവിധായകരും കളം നിറഞ്ഞു. സംവിധാന രംഗത്തെ പഴയ പടക്കുതിരകൾ ആ ഓട്ടത്തിൽ കുഴഞ്ഞു വീണു. ലാൽ ചെറുപ്പത്തെ വിലയ്ക്ക് വാങ്ങി .പുതിയ വിഗ് വെച്ചു ..ശരീര ഭാരം കുറയ്ക്കാൻ വേണ്ടതും വേണ്ടാത്തതുമെല്ലാം ചെയ്തു..അഭിനയ ഭീമനിൽ നിന്ന് മലയാള സിനിമാ വ്യവസായത്തിലെ ഭീമനാവാൻ പരിശ്രമിച്ചു . കഴിഞ്ഞ പന്ത്രണ്ടു കൊല്ലത്തെ ചരിത്രം ലാലിനെ ദൃശ്യം , പുലിമുരുകൻ , ലൂസിഫർ എന്നീ മൂന്നു സിനിമകളിലേക്ക് ചുരുക്കിയിരിക്കുന്നു .ഇന്ന് ലാൽ എന്ന നടൻ മലയാള സിനിമയ്ക്ക് ഒരു അനിവാര്യതയേ അല്ല . മലയാള സിനിമയിൽ തന്റെ സ്ഥാനം തിരിച്ചു പിടിക്കാനുള്ള ശ്രമങ്ങളും ലാലിൽനിന്ന് ഉയരുന്നില്ല എന്നത് സത്യവും . ലാൽ അസ്തമിക്കില്ല എന്ന് കരുതുന്ന കുറച്ചു ആരാധകരുടെ നെടുവീർപ്പുകളും കണ്ണീരുമാണ് ഇപ്പോൾ ഇറങ്ങുന്ന ഓരോ ലാൽ സിനിമയുടെയും റിലീസ്‌ വിശേഷങ്ങൾ .അതേ സമയം വിഷയ വൈവിധ്യങ്ങളിലൂടെ , അഭിനയത്തിലെ ശൈലീ മാറ്റത്തിലൂടെ , ശബ്ദ വ്യതിയാനത്തിൻറെ മാസ്മരികതയിലൂടെ, യുവ പ്രതിഭകളുടെ പുതിയ പരീക്ഷണങ്ങൾക്ക് നിന്നുകൊടുത്തുകൊണ്ട് പ്രായമേറുമ്പോളും മമ്മൂട്ടി പ്രേക്ഷകരെ ഞെട്ടിപ്പിക്കുന്നു .. വിസ്മയിപ്പിക്കുന്നു . അനുഭവങ്ങളിലൂടെ വായനയിലൂടെ അതിര് വരമ്പുകളില്ലാത്ത കാഴ്ചാ പഠനങ്ങളിലൂടെ...മമ്മൂട്ടി തന്റെ സിനിമാ ജീവിതത്തെ , അഭിനയ സപര്യയെ ദൈനം ദിനം മികവുറ്റതാക്കാൻ , മെച്ചപ്പെടുത്താൻ കഠിനാദ്ധ്വാനം ചെയ്യുന്നു ..സമകാലിക സിനിമകളിലെ മമ്മൂട്ടിയുടെ അഭിനയത്തിലെ വൈവിധ്യം തന്നെ അതിനു സാക്ഷ്യം.... ലാൽ ആവട്ടെ പഴയ സിനിമകളുടെ ടെലിവിഷൻ കാഴ്ചകളിലേക്കും , മൊബൈൽ ഫോണിലെ യു ട്യൂബ് കാഴ്ച്ചകളിലേക്കും ഒതുങ്ങിപ്പോകുന്നതും ഇതേ കാലത്തിന്റെ വേദനാജനകമായ തിരക്കഥയാവുന്നു .....