---
author: Beaumaris
categories:
- Entertainment
comment_count: 0
date: 2022-08-23 15:40:27
draft: false
image: ''
like_count: 31457
share_count: 5411
tags:
- dhanya varma
- i am with dhanya varma
- tovino
- അജയ് വി.എസ്
title: അടുത്ത സിനിമയിൽ ലിപ് ലോക്കുണ്ടോ ചോദ്യങ്ങൾ ഇല്ലാത്തത് കൂടിയാണ് ഈ അഭിമുഖത്തിന്റെ
  സൗന്ദര്യം
view_count: 769744
---

**അജയ് വി.എസ്** ടൊവിനോ ധന്യയോട് സംസാരിക്കുന്നത് ആവർത്തിച്ചാവർത്തിച്ച് കാണുകയായിരുന്നു. എന്തൊരു ഭംഗിയാണ് ഈ അഭിമുഖത്തിന്. ടൊവിനോ പങ്കുവെച്ച ഒരുപാട് കാര്യങ്ങൾ ജീവിതവുമായി റിലേറ്റഡാണ് അതാവണം ഇതിങ്ങനെ വീണ്ടും വീണ്ടും കാണാൻ തോന്നുന്നത്. കുറെ നാളുകൾക്ക് ശേഷമാണ് അടിച്ചുവിടാതെ ഒരു അഭിമുഖം കാണുന്നതും, സന്തോഷത്തോടെ കണ്ടവസാനിപ്പിക്കുന്നതും. വീട്ടിലെ ബന്ധങ്ങളെക്കുറിച്ചെല്ലാം ആര് സംസാരിച്ചാലും കേട്ടിരിക്കാൻ പേഴ്സണലി എനിക്ക് വലിയ ഇഷ്ടമാണ്, പ്രത്യേകിച്ച് സഹോദരങ്ങളെ കുറിച്ച് പറയുന്നത് കേൾക്കാനെല്ലാം ഭയങ്കര ഇഷ്ടമാണ്. ടൊവിനോ അത്രയും സന്തോഷത്തോടെ യാതൊരുവിധ ബഹളവുമില്ലാതെ വീട്ടിലെ കാര്യങ്ങൾ പറഞ്ഞപ്പോൾ വല്ലാത്ത സന്തോഷം തോന്നി. ടൊവിനോ പറഞ്ഞ ചില കാര്യങ്ങൾ കേട്ടപ്പോൾ ശെടാ ഇത് എന്റെ വീട്ടിലെ സീനല്ലേ എന്ന് ആലോചിച്ചു. ഇമോഷൻസിനെ ഒളിപ്പിച്ച് വെയ്ക്കാതെ ടൊവിനോ സംസാരിച്ചതുകൊണ്ടാണ് ഏട്ടനെ കുറിച്ച് സംസാരിച്ചപ്പോൾ അയാൾ കരഞ്ഞത്. അതൊരു ഭംഗിയുള്ള കാഴ്ചയായിരുന്നു. ചില കരച്ചിലുകൾ നമ്മളെ സന്തോഷിപ്പിക്കും എന്ന തിരിച്ചറിവ് കൂടി സമ്മാനിച്ച നിമിഷമായിരുന്നു അത്. മറ്റൊന്ന് ടൊവിനോ അഭിമുഖത്തിൽ പറഞ്ഞുപോകുന്ന കാര്യങ്ങളാണ്. ടൊവിനോയുടെ പല അഭിമുഖങ്ങളും വ്യത്യസ്തമായി തോന്നാറുണ്ട് മറ്റ് നടന്മാരെ പോലെ നിലപാടുകളോ, അഭിപ്രായങ്ങളോ ടൊവിനോ ഹൈഡ് ചെയ്യുന്നതായി ഇതുവരെ തോന്നിയിട്ടില്ല. അത് തന്നെയാണ് അയാളുടെ ഭംഗിയും. ധന്യയുമായുള്ള ഈ അഭിമുഖത്തിൽ ടൊവിനോ അയാളുടെ ഭൂതകാലത്തെക്കുറിച്ച് പറയുന്നുണ്ട്. ഞാൻ ടോക്സിക് കാമുകനായിരുന്നു, കലിപ്പന്റെ കാന്താരിയായിരുന്നു, ആണുങ്ങൾ കരയാൻ പാടില്ലായെന്ന ചിന്താഗതിയുള്ള ആളായിരിന്നു, പിന്നീടാണ് ഞാനിതെല്ലാം തിരുത്തിയത്. ടൊവിനോ ഈ പറഞ്ഞതെല്ലാം ഭൂരിഭാഗം വരുന്ന മനുഷ്യരുടെയും കാര്യമാണ്. ഒന്ന് പുറകിലേക്ക് തിരിഞ്ഞു നോക്കുമ്പോൾ നമുക്കെല്ലാം ഇങ്ങനെയൊരു ഭൂതകാലമുണ്ടാവും, പുരോഗമനതളികയിൽ അല്ലല്ലോ നമ്മളൊന്നും ജനിച്ചുവീഴുന്നത്. സാഹചര്യങ്ങൾ, ബന്ധങ്ങൾ, രാഷ്ട്രീയം ഇവയെല്ലാമാണ് നമ്മളെ മാറ്റുന്നത്. അങ്ങനെ മാറാനുള്ള സാഹചര്യങ്ങൾ മനുഷ്യർക്ക് ലഭിക്കുന്നുണ്ടോ, ലഭിക്കുമ്പോൾ മാറാനാവുന്നുണ്ടോ എന്നതാണ് പരിശോധിക്കേണ്ടത്. ഇതാണ് ടൊവിനോ വ്യക്തമാക്കുന്നതും. ഭൂതകാലത്തെ ടൊവിനോ തോമസ് ആയിരുന്നെങ്കിൽ അയാൾ ക്യാമറയ്ക്ക് മുന്നിൽ നിന്ന് കരയുമെന്ന് എനിക്ക് തോന്നുന്നില്ല. അതാണ് നേരത്തെ സൂചിപ്പിച്ചത് ചില കരച്ചിലുകൾക്ക് പോലും ഭംഗി കൂടുതലാണെന്ന്. [embed]https://youtu.be/kfpUUIJBjAs[/embed] സിനിമയിലെത്താൻ അയാൾ നടത്തിയ സ്ട്രഗ്ഗൽസ് ടൊവിനോയുടെ സിനിമകളിലും, അഭിമുഖങ്ങളിലുമെല്ലാം പ്രകടമാണ്. സിനിമാ സ്വപ്നങ്ങളുമായി നടന്ന ടൊവിനോയും, അയാളുടെ കുടുംബവും, പ്രണയവും ഭൂരിഭാഗം വരുന്ന ആളുകൾക്കും റിലേറ്റ് ചെയ്യാൻ കഴിയുന്നതാണ്. കാരണം നമ്മൾ കടന്നുപോകുന്നതോ, കടന്നുപോയിട്ടുള്ളതോ ആയ അവസ്ഥയിലൂടെയാണ് ടൊവിനോയും യാത്ര ചെയ്തത്. അതിലൊരു ഏച്ചുകെട്ടൽ നമ്മുക്ക് അനുഭവപ്പെടില്ല. ആ സംസാരങ്ങൾ പ്രിയപ്പെട്ടതായി മാറുകയും ചെയ്യും. ഇന്റർവ്യൂയെന്ന് പറഞ്ഞാൽ ഗോസിപ്പുകൾ സൃഷ്ടിക്കാനുള്ളതാണെന്ന തരത്തിൽ പ്രവർത്തിക്കുന്ന ഓൺലൈൻ മാധ്യമങ്ങളുടെ ഈ കാലത്ത് ഇമോഷൻസിനെ അതിന്റെ പക്വതയോടുകൂടി കൈകാര്യം ചെയ്ത, കൃത്യമായ ചോദ്യങ്ങൾ ചോദിച്ചാൽ ധന്യ കൂടിയാണ് ഈ അഭിമുഖം പൂർണ്ണമാക്കിയത്. ടൊവിനോയുടെ അടുത്ത സിനിമയിൽ ലിപ് ലോക്കുണ്ടോ എന്ന തരത്തിലുള്ള ക്ലീഷേ ചോദ്യങ്ങൾ ധന്യ ചോദിക്കാത്തത് കൂടിയാണ് ഈ അഭിമുഖത്തിന്റെ സൗന്ദര്യം.