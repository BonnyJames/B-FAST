---
author: Beaumaris
categories:
- Entertainment
comment_count: 0
date: 2022-06-11 05:15:47
draft: false
image: ''
like_count: 66218
share_count: 8664
tags:
- Kamal Haasan
- Sanuj Suseelan
- vikram movie
title: ലോകേഷ് കനഗരാജ് കഴിഞ്ഞ ജന്മത്തിൽ ഏതോ വെടിക്കെട്ടാശാൻ ആയിരുന്നെന്നു തോന്നുന്നു
view_count: 925733
---

**Sanuj Suseelan** ലോകേഷ് കനഗരാജ് കഴിഞ്ഞ ജന്മത്തിൽ ഏതോ വെടിക്കെട്ടാശാൻ ആയിരുന്നെന്നു തോന്നുന്നു. ഡൈനാമിറ്റ്, നിലയമിട്ട്, കുഴിമിന്നൽ, ഗർഭം കലക്കി തുടങ്ങി പാറമേക്കാവും തിരുവാമ്പാടിയും തമ്മിലുള്ള മത്സര വെടിക്കെട്ടാണ് ഈ പടം കണ്ടപ്പോ ഓർമ്മ വന്നത്. നാട്ടിലുള്ള സകല തോക്കും ബോംബും തുടങ്ങി പീരങ്കി വരെ അണി നിരക്കുന്ന ഗംഭീര വെടിക്കെട്ടാണ് വിക്രം എന്ന സിനിമ. എല്ലാ പടത്തിലും ചെയ്യുന്ന പോലെ സംവിധായകനെ സംവിധാനം ചെയ്യാൻ ശ്രമിക്കാത്തതുകൊണ്ടാണോ ആവോ കമൽ അടുത്തിടെ ചെയ്തതിൽ കൊള്ളാവുന്ന പെർഫോമൻസാണ് ഇതിലെ കർണ്ണന്റേത്. &nbsp; കുരുതിപ്പുനലിലെ ആദി നാരായണനും വേട്ടയാട് വിളയാട് എന്ന സിനിമയിലെ രാഘവനും പോലെ ഉഗ്രനൊരു കഥാപാത്രമാണ് കർണ്ണൻ. മലയാളി അഭിനേതാക്കളെ ഊടുപാടും ഉപയോഗിച്ചിട്ടുള്ളതിൽ ഏറ്റവും ഇഷ്ടപ്പെട്ടത് ഫഹദിന്റെ അഭിനയമാണ്. ചെമ്പൻ വിനോദിന്റെ തമിഴ് കൊള്ളാം. അസ്സൽ അങ്കമാലി ആക്സന്റ്. പുള്ളിയുടെ കഥാപാത്രം ഒരു മലയാളിയായതുകൊണ്ട് കുഴപ്പമില്ല. ഹി ഹി . എന്തായാലും പടം ഇഷ്ടമായി. കഥയുടെ പോക്ക് കണ്ടിട്ട് ഒരു കൈതിയിലോ വിക്രത്തിലോ അവസാനിക്കുന്ന ലക്ഷണമില്ല. അടുത്ത ഭാഗത്തിന് വേണ്ടി ആളെ റെഡി ആക്കി നിർത്തിയിരിക്കുന്നത് കൊണ്ട് പ്രത്യേകിച്ചും. ജോൺ വിക്കിലൊക്കെ കണ്ടതുപോലുള്ള സ്റ്റൈലൻ ആക്ഷൻ സീനുകൾ ആസ്വദിക്കാനായി മാത്രം ഈ സിനിമ ഒരു തവണ കൂടി കാണാം. ലോകേഷിനോട് ഒരപേക്ഷയുണ്ട്. അടുത്ത തവണ ഏജന്റുമാർക്ക് പേരിടുമ്പോ ഉപ്പിലിയപ്പൻ എന്നൊക്കെയുള്ളത് ഒഴിവാക്കിയാൽ നന്നായിരിക്കും. ആ ഫ്ലോ അങ്ങ് പോയി . ( ഈ സിനിമയ്ക്ക് U /A സർട്ടിഫിക്കറ്റ് എങ്ങനെ കിട്ടി എന്നറിയില്ല. ഇത്രയും വയലന്റായ ആക്ഷനും തല വെട്ടി വച്ചിരിക്കുന്നത് പോലുള്ള സീനുകളും ഉണ്ടായിട്ടും ഏതു കണക്കിലാണ് U കൊടുത്തത് ? കൊച്ചു കുട്ടികളെ മാത്രമല്ല മുതിർന്നവരെപ്പോലും അസ്വസ്ഥപ്പെടുത്തുന്ന രംഗങ്ങൾ ഈ ചിത്രത്തിലുണ്ട്. ശ്രദ്ധിക്കുക )