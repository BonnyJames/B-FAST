---
author: Beaumaris
categories:
- Entertainment
comment_count: 0
date: 2022-06-17 04:59:21
draft: false
image: https://cdn.boolokam.com/articles/2022/06/hrhrhrh.jpeg
like_count: 64295
share_count: 19413
tags:
- CBI 5 THE BRAIN
- Sanuj Suseelan
title: സേതുരാമയ്യർ സിബിഐ + ദി ട്രൂത്ത് = സിബിഐ 5 ദി ബ്രയ്ൻ
view_count: 934112
---

**Sanuj Suseelan** മലയാളത്തിലെ ഏറ്റവും വലിയ ഹിറ്റായ കുറ്റാന്വേഷണ പരമ്പരയിലെ ഏറ്റവും പുതിയ ചിത്രം കണ്ടു. സേതുരാമയ്യർ എന്ന കൂർമബുദ്ധിയായ കുറ്റാന്വേഷകൻ നായകനാവുന്നു എന്നതാണ് ഈ സിനിമയുടെ ഏറ്റവും വലിയ ആകർഷണവും ബാദ്ധ്യതയും. നാലാമതായി വന്ന നേരറിയാൻ CBI യിൽ അല്പം താന്ത്രികവും മാന്ത്രികവും കുത്തിക്കയറ്റി എന്നതൊഴിച്ചാൽ എല്ലാ ഭാഗങ്ങളും തരക്കേടില്ലാത്തതായിരുന്നു. നീണ്ട പതിനേഴു വർഷത്തിന് ശേഷമാണ് ഈ അഞ്ചാം ഭാഗം വരുന്നത്. കീപാഡ് ഫോണുകളിൽ നിന്ന് സ്മാർട്ട് ഫോണുകളിലേക്കുള്ള കൂടുമാറ്റം നടക്കുന്ന ഒരു കാലത്താണ് ഈ കഥ നടക്കുന്നത്. ഒരു സീനിൽ ഡോകോമോയുടെ ഒരു റീചാർജ് കൂപ്പണും കാണിക്കുന്നുണ്ട്. അവർ ഇന്ത്യയിൽ ഓപ്പറേഷൻ നിർത്തിയിട്ട് മൂന്നോ നാലോ വർഷമായി എന്നാണറിവ്. അപ്പൊ ഈ കഥ നടക്കുന്നത് കുറച്ചു വർഷം മുമ്പായിരിക്കണം. അന്നത്തെ മോഡൽ വാഹനങ്ങൾ, വീടുകൾ, ഇലക്ട്രോണിക് ഉപകരണങ്ങൾ തുടങ്ങിയവയൊക്കെ ശ്രദ്ധയോടെ സിനിമയിൽ ഉപയോഗിച്ചിട്ടുണ്ട്. എന്നാൽ ഡീറ്റൈലിങ്ങിൽ കാണിച്ച ഈ ശ്രദ്ധ കഥയിലോ തിരക്കഥയിലോ ഇല്ലാതെ പോയി എന്നിടത്താണ് ഈ ചിത്രം നിരാശ സമ്മാനിക്കുന്നത്. SN സ്വാമി തന്നെ എഴുതിയ സേതുരാമയ്യർ സിബിഐ , ദി ട്രൂത്ത് തുടങ്ങിയ സിനിമകളിലെ കഥകൾ അങ്ങോട്ടുമിങ്ങോട്ടും തിരിച്ചും മറിച്ചുമിട്ടാണ് സ്വാമി ഈ കഥ തട്ടിക്കൂട്ടിയെടുത്തത് എന്ന് വേണം കരുതാൻ. സേതുരാമയ്യർ സിബിഐയിലെ പോലെ തുടരെത്തുടരെയുള്ള നാലോ അഞ്ചോ കൊലപാതകങ്ങൾ, സംശയം തോന്നിപ്പിക്കുന്ന ഒട്ടേറെ കഥാപാത്രങ്ങൾ, സംഭവങ്ങൾ എന്നിങ്ങനെ കൗതുകമുണർത്തുന്ന തുടക്കമാണ് സിനിമയുടേത്. എന്നാൽ അതിന് ശേഷം ട്രൂത്തിലെ കഥയും കഥാപാത്രങ്ങളും വേഷം മാറി അവതരിക്കുകയാണ്. അതിൽ ഒരു പോലീസ് ഓഫിസറെ കൊല്ലാൻ വേണ്ടി മുഖ്യമന്ത്രിയെ മറയാക്കുന്നു. ഇതിൽ മന്ത്രിയെ ആള് മാറി കൊല്ലുന്നു എന്ന വ്യത്യാസമുണ്ട്. രണ്ടു സിനിമകളിലും ഈ കൊലപാതകങ്ങളുടെ ബുദ്ധികേന്ദ്രം ഒരു ഉയർന്ന പോലീസ് ഉദ്യോഗസ്ഥനാണ് താനും. രണ്ടിലും അങ്ങോരും കില്ലറും തമ്മിലുള്ള ഫോൺ സംഭാഷണമാണ് അന്വേഷണത്തിൽ വഴിത്തിരിവുണ്ടാക്കുന്നത്. ഇത് കൂടാതെ ഓഗസ്റ്റ് 15 എന്ന സിനിമയിലെ സിദ്ദിഖ് അവതരിപ്പിച്ച കില്ലറിന്റെ പുരോഹിതവേഷവുമൊക്കെ കയറി വരുന്നുണ്ട്. പോലീസും സിബിഐയും എപ്പോളും ശത്രുക്കളെപ്പോലെയാണ്, മാന്യമായി കേസ് അന്വേഷിക്കുന്നതിൽ സിബിഐ പോലീസിനേക്കാൾ എത്രയോ ഭേദമാണ് എന്നുള്ള ചില തള്ളുകളും മറക്കാതെ ഇടയ്ക്കിടക്ക് ചേർത്തിട്ടുണ്ട്. മലയാളത്തിലെ ഏറ്റവും മികച്ച ത്രില്ലർ സിനിമകളെഴുതിയിട്ടുള്ള ഒരാൾ ഓർമ്മക്കുറവ് കൊണ്ടാണോ അതോ നമ്മുടെ പ്രേക്ഷകർക്ക് ഇതൊക്കെ മതിയെന്ന അമിത ആത്മവിശ്വാസം കൊണ്ടാണോ ഇങ്ങനെ ഒരു തിരക്കഥ എഴുതിയുണ്ടാക്കിയത് എന്നറിയില്ല. സേതുരാമയ്യരിൽ നിന്ന് പ്രേക്ഷകൻ പ്രതീക്ഷിക്കുന്നത് കാൾ ഡാറ്റാ റെക്കോർഡും CCTV യും പോലുള്ള സാധനങ്ങൾ ഉപയോഗിച്ച് ചുളുവിൽ കേസ് തെളിയിക്കുന്നതല്ല. ബുദ്ധിമാനായ കുറ്റാന്വേഷകനിൽ നിന്ന് അതിനൊത്ത മാർഗ്ഗങ്ങളും ഉത്തരങ്ങളുമാണ് നമ്മൾ പ്രതീക്ഷിക്കുക. ക്ലൈമാക്സിൽ പ്രതിയെ അകത്താക്കാൻ അദ്ദേഹം കണ്ടുപിടിക്കുന്ന തെളിവ് നോക്കുക. അതുംകൊണ്ട് കോടതിയിലേക്ക് ചെന്നാൽ കൊള്ളാവുന്ന ഒരു വക്കീലിന് ഒറ്റദിവസം കൊണ്ട് അത് പൊളിച്ചടുക്കാനാവും എന്ന് മനസ്സിലാക്കാൻ കേരളത്തിലെ ഏറ്റവും വിവാദമായ ഒരു കേസിൽ വക്കീലും സംഘവും കളിച്ച കളികൾ ശ്രദ്ധിച്ചാൽ മതി. അസാമാന്യ പ്രതിഭയായ കൊടും ക്രിമിനൽ എന്ന് പറഞ്ഞു വലിയ ബിൽഡപ്പുമായി വരുന്ന കില്ലറാണെങ്കിൽ കഴുത്തിൽ തെളിവും കെട്ടിത്തൂക്കിയാണ് നടക്കുന്നത്. ഇടവേള ബാബുവിന്റെ ഓട്ടം കണ്ടപ്പോ സേതുരാമയ്യർ സിബിഐ എന്ന പടത്തിൽ ഗേറ്റടയ്ക്കാനും തുറക്കാനും മാത്രമായി വിനീത് കുമാറിന്റെ ഒരു കഥാപാത്രമുണ്ടായിരുന്നത് ഓർമ്മ വന്നു. ഒരുപാടു കഥാപാത്രങ്ങൾ സിനിമയിലുണ്ടാവുന്നതിൽ കുഴപ്പമില്ല. കഥയെ കൂടുതൽ സങ്കീർണ്ണമാക്കാൻ അത് സഹായിച്ചേക്കാം . എന്നാൽ വേണ്ടതുപോലെ ഉപയോഗിച്ചില്ലെങ്കിൽ ഇതേ തന്ത്രം തന്നെ തിരിച്ചടിക്കുകയും ചെയ്യും. അതാണിവിടെ സംഭവിച്ചത്. &nbsp; ഇതിലെ പേസ്‌മേക്കർ ഹാക്കിങ് വിവാദമായിരുന്നല്ലോ. പേസ്‌മേക്കർ ഹാക്ക് ചെയ്യുന്നത് ടെക്‌നിക്കലി സാദ്ധ്യമാണ്. പേസ്‌മേക്കർ മാത്രമല്ല സമാനമായ സ്മാർട്ട് ഇമ്പ്ളാന്റുകൾ പലതും ഇതേ വൾനെറബിലിറ്റി ഉള്ളതാണ്. ശരീരത്തിനുള്ളിൽ ഘടിപ്പിക്കുന്ന ഇൻസുലിൻ പമ്പിലും ഇതേ പണി ചെയ്യാനാവുമെന്ന് കുറച്ചു കാലം മുമ്പ് ഏതോ ടെക്നിക്കൽ പോർട്ടലിൽ വായിച്ചിരുന്നു. ഈ സിനിമയിലെ കഥ നടക്കുന്ന കാലത്ത് എന്തായാലും സ്മാർട്ട് പേസ്മേക്കറുകൾ മാർക്കറ്റിൽ ഇറങ്ങിയിട്ടില്ല എന്നും പോൾ മെജോ കസ്റ്റമൈസ് ചെയ്ത പേസ്‌മേക്കറുകൾ ഡോക്ടർ വേണു വഴി രോഗികളുടെ ഉള്ളിൽ പിടിപ്പിച്ചാണ് കൃത്യം നടപ്പാക്കിയിരുന്നത് എന്നാണ് ഞാൻ മനസ്സിലാക്കിയത്. പക്ഷെ പേസ്‌മേക്കർ പോലൊരു ഉപകരണം ഇങ്ങനെ സിമ്പിളായി മാറ്റം വരുത്തിയെടുക്കാവുന്ന ഒന്നാണോ എന്ന് സംശയമുണ്ട്. ഇതിൽ ടാർഗെറ്റിന്റെ പേസ്മേക്കറുമായി ബന്ധപ്പെടാൻ മെജോ ഉപയോഗിക്കുന്നത് ഒരു ലാപ്‌ടോപ്പാണ്. ശക്തിയുള്ള ബ്ലൂടൂത്ത് / വൈ ഫൈ സംവിധാനങ്ങൾ ഉള്ള ഇലക്ട്രോണിക് ഉപകരണങ്ങൾ വിമാനത്തിനുള്ളിൽ ഉപയോഗിക്കുമ്പോൾ അത് ഫ്ലൈറ്റ് മോഡിൽ ആയിരിക്കണം എന്നാണ് നിയമം. വിമാനങ്ങൾ പ്രത്യേകിച്ച് ജാമറുകൾ ഒന്നും ഉപയോഗിക്കാത്തതുകൊണ്ട് മെജോ അതിൽ കള്ളത്തരം കാണിച്ചതാവും. എന്നാലും ഇത്രയും വലിയ ഒരു വി ഐ പി മരിക്കുമ്പോൾ അദ്ദേഹത്തിന്റെ പേസ് മേക്കറിൽ എന്തെങ്കിലും പ്രശ്നം ഉണ്ടായിരുന്നോ എന്നൊന്നും പോസ്റ്റ് മോർട്ടത്തിൽ പരിശോധിക്കില്ലേ ? മാത്രമല്ല ഇവൻ ഈ സാധനം പ്രയോഗിക്കുമ്പോൾ വിമാനത്തിൽ പേസ് മേക്കർ വച്ചിട്ടുള്ള എല്ലാവരുടെ മെഷീനുമായും കണക്റ്റ് ആവാൻ പാടില്ലല്ലോ. കസ്റ്റമൈസ് ചെയ്ത മെഷീനുമായി മാത്രമേ ഇവന്റെ കോഡ് കണക്ട് ആവൂ. അപ്പൊ അത് ഈസിയായി പോസ്റ്റ് മോർട്ടത്തിൽ പിടിക്കാമല്ലോ. എന്തായാലും ആ ഭാഗം അത്രയ്ക്കങ്ങട് ദഹിച്ചില്ല. സംവിധായകന്റെ പേരെഴുതി കാണിച്ച ശേഷം "ജാഗ്രത വിശദമായ ഒരു കുറ്റാന്വേഷണ ചിത്രമാണ്. അതീവ ശ്രദ്ധയോടെ കണ്ടില്ലെങ്കിൽ ..." ഇങ്ങനെ ഒരു വാചകം എഴുതിക്കാണിച്ചാണ്‌ സിബിഐ സീരിസിലെ രണ്ടാമത് ചിത്രം തുടങ്ങുന്നത്. തനിക്ക് കിട്ടുന്ന തിരക്കഥകൾ ഏറ്റവും ആത്മാർത്ഥമായി സിനിമയാക്കാൻ ശ്രമിക്കുന്ന ഒരാളാണ് ശ്രീ. കെ മധു. ഇതിനിടയിൽ കാഴ്ചക്കാരന് ഒന്നും വിട്ടുപോകരുത് എന്നുള്ള നിർബന്ധമുള്ളതുകൊണ്ടാണോ എന്തോ ഇതിലും പഴയ ഭാഗങ്ങളിലെ ചില സീനുകൾ പുട്ടിനു പീരയിടുന്നത് പോലെ ചേർത്തിരിക്കുന്നത്. കരണത്ത് അടി കിട്ടിയ ഓർമയിൽ സത്യദാസ് കുലുങ്ങുന്ന സീനും പണ്ട് വിരട്ടിയ കാര്യം പറഞ്ഞു ചാക്കോ ചിരിക്കുമ്പോ ആ ഡയലോഗ് വീണ്ടും കാണിക്കുന്നതുമൊക്കെ ബാലിശമായിപ്പോയി. സ്വാമി എഴുതിയുണ്ടാക്കിയതൊക്കെ ആവുന്നത്ര തെറ്റുകൾ വരാതെ ചിത്രീകരിക്കാൻ അദ്ദേഹം ശ്രമിച്ചിട്ടുണ്ടെന്നത് അംഗീകരിക്കാതെ വയ്യ. പക്ഷെ ഈ തിരക്കഥയിൽ പുള്ളി എത്ര പണിയെടുത്തിട്ടും കാര്യമില്ല. ഒരു സിബിഐ ഡയറിക്കുറിപ്പ്, ജാഗ്രത, അടിക്കുറിപ്പ്, ചരിത്രം, ഇരുപതാം നൂറ്റാണ്ട്, മൂന്നാംമുറ, ക്രൈം ഫയൽ, നരിമാൻ, അധിപൻ, ഊഹക്കച്ചവടം എന്നിങ്ങനെ എത്രയോ തകർപ്പൻ ത്രില്ലർ ചിത്രങ്ങൾ സംവിധാനം ചെയ്ത അദ്ദേഹത്തിൽ നിന്നും ഇതല്ല പ്രതീക്ഷിച്ചത്. പ്രത്യേകിച്ച് അദ്ദേഹം ഏറ്റവും കൂടുതൽ ഹിറ്റുണ്ടാക്കിയ ഒരു തിരക്കഥാകൃത്തുമായി വീണ്ടും ഒന്നിക്കുമ്പോൾ. &nbsp; ![](https://cdn.boolokam.com/articles/2022/06/hrhrhrh.jpeg) വർഷം കുറെയായിട്ടും വയസ്സാവാത്ത സേതുരാമയ്യർ എന്ന കൾട്ട് കഥാപാത്രത്തെ മമ്മൂട്ടി മികച്ച രീതിയിൽ തന്നെ അവതരിപ്പിച്ചിട്ടുണ്ട്. പക്ഷെ ആ കഥാപാത്രത്തിന് അല്പം പ്രായമാവമായിരുന്നു എന്നാണ് എന്റെ അഭിപ്രായം. കട്ടിയുള്ള മേക്കപ്പിനും മറയ്ക്കാനാവാത്ത ചുളിവുകൾ മമ്മൂട്ടിയുടെ മുഖത്തുണ്ട്. ശബ്ദത്തിലും ചെറിയ ചിലമ്പൽ ഉണ്ട്. അതൊന്നും ഒളിച്ചു വയ്ക്കാനാവില്ല. അതേസമയം തന്നെ ഇതൊന്നും അദ്ദേഹത്തിന്റെ പ്രതിഭയെ ഒരിഞ്ച് പോലും ബാധിച്ചിട്ടില്ല എന്നും എടുത്തു പറയണം. പുഴുവിൽ നമ്മൾ അത് കണ്ടതാണ്. മമ്മൂട്ടി ഒഴികെ ബാക്കിയുള്ളവരുടെ അഭിനയത്തെപ്പറ്റി കൂടുതൽ പറയാത്തതാണ് നല്ലത്. അനൂപ് മേനോൻ പതിവിലും മെച്ചമായിട്ടുണ്ട് എന്ന ആശ്വാസമുണ്ട്. ഫോറൻസിക്കിന് ശേഷം രഞ്ജി പണിക്കരുടെ ഒരു അറുബോറൻ പ്രകടനമായിരുന്നു ഇതിലേത്. പാവ തലയാട്ടുന്നത് പോലുള്ള അദ്ദേഹത്തിന്റെ ശരീര ഭാഷ ശരിക്കും മടുപ്പിക്കുന്നുണ്ട്. ഇത്തരം എയർ പിടിച്ചുള്ള കഥാപാത്രങ്ങൾ അഭിനയിക്കുന്നത് വേണ്ടെന്നു വച്ചിട്ട് അലമാരയിലെയും ഗൗതമന്റെ രഥത്തിലെയും ലവ് ആക്ഷൻ ഡ്രാമയിലെത്തും പോലുള്ള രസികൻ റോളുകൾ ചെയ്യുന്നതാണ് അദ്ദേഹത്തിന് നല്ലത്. ജനങ്ങൾക്ക് ഉള്ള ഇഷ്ടമെങ്കിലും പോകാതെയിരിക്കും. ![](https://cdn.boolokam.com/articles/2022/06/rhrhrhh.jpg) രഞ്ജി പണിക്കർക്ക് കോമ്പറ്റിഷൻ കൊടുക്കാൻ രമേശ് പിഷാരടിയും ആഞ്ഞു ശ്രമിക്കുന്നുണ്ട്. ജഗതിയെ കുറച്ചു നേരത്തേക്കാണെങ്കിലും കാണാൻ പറ്റിയതിൽ സന്തോഷമുണ്ട്. മുമ്പിറങ്ങിയ ഭാഗത്തിൽ ഹിറ്റായതുകൊണ്ടാവാം സായികുമാറിനെക്കൊണ്ട് ഇതിലും മിമിക്രി ചെയ്യിച്ചത്. അഭിനയിക്കാൻ ഒന്നുമില്ലാഞ്ഞിട്ടാണോ അതോ താല്പര്യമില്ലാഞ്ഞിട്ടാണോ എന്തോ പ്രശാന്തിനെയും സുദേവിനെയും ആശ ശരത്തിനെയും പോലുള്ള മികച്ച അഭിനേതാക്കൾ പോലും ഇതിൽ മോശം പ്രകടനമായിരുന്നു. എന്നാൽ ശരിക്കും ട്രോഫി കൊടുക്കേണ്ടത് സൗബിൻ ഷാഹിറിനാണ്. ഇത്രയും ഹെവിയായ ഒരു കഥാപാത്രത്തെ താങ്ങി നിർത്താൻ സൗബീൻ പെടാപ്പാടു പെടുകയാണ്. സ്വന്തം സേഫ് സോണിൽ മാത്രം അത്ഭുതം കാണിക്കുന്ന ഒരാളായി ഒതുങ്ങിപ്പോകാതിരുന്നാൽ അദ്ദേഹത്തിന് നല്ലത്. അത്രേ പറയാനുള്ളൂ ![](https://cdn.boolokam.com/articles/2022/06/hrhrrhhhh.jpg) &nbsp; പണ്ട് നേരറിയാൻ സിബിഐ ഇറങ്ങിയ കാലം. പടം റിലീസാവുന്ന സമയത്ത് സുഹൃത്തുക്കൾക്കൊപ്പം ഞാൻ കൊച്ചിയിൽ താമസിക്കുകയായിരുന്നു. അടുത്ത ദിവസം വീട്ടിൽ വന്ന എന്റെ ഒരു ഫ്രണ്ട് അവിടെക്കിടന്ന ഒരു നാനാ എടുത്തിട്ട് അതിലെ ഒരു സ്ത്രീയുടെ പടം കാണിച്ചിട്ട് ആളെ മനസ്സിലായോ എന്ന് എന്നോട് ചോദിച്ചു. അപകടം മനസ്സിലാവാത്ത ഞാൻ അത് തലങ്ങും വിലങ്ങും നോക്കിയ ശേഷം അറിയില്ല എന്ന് പറഞ്ഞു. "ഇവരാണ് പുതിയ സിബിഐ പടത്തിൽ ആ പെണ്ണിനെ കൊല്ലുന്നത്" എന്നവൻ പറഞ്ഞപ്പോളാണ് പണി പാളി എന്ന് മനസ്സിലായത്. ചെവി അടച്ചു പോവുന്ന തരം തെറി വിളിച്ചാണ് അവനെ ഒടുവിൽ എല്ലാവരും കൂടി ഓടിച്ചു വിട്ടത്. സിബിഐ 5 ഇറങ്ങി നെറ്റ് ഫ്ലിക്സിൽ വരുന്നത് വരെ സസ്പെൻസ് പൊട്ടുമോ എന്ന ഭയത്തിനു കാരണം ഈ അനുഭവമായിരുന്നു. എന്നാൽ ആ കാത്തിരിപ്പെല്ലാം വെറുതെയായി.