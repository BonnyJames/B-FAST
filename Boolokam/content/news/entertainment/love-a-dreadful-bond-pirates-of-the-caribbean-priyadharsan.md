---
author: Beaumaris
categories:
- Entertainment
comment_count: 0
date: 2023-04-07 16:18:33
draft: false
image: ''
like_count: 17647
share_count: 15863
tags:
- “LOVE- A DREADFUL BOND” (Pirates of the Caribbean)
- Priyadharsan
title: വിഫലമായ ഒരു പ്രണയത്തിന്റെയും, കാത്തിരിപ്പിന്റെയും ഇരയാണയാൾ
view_count: 686418
---

**“LOVE- A DREADFUL BOND” (Pirates of the Caribbean)** **Priyadharsan** “LOVE- A DREADFUL BOND” - പ്രണയത്തെപ്പറ്റി കേട്ടിട്ടുള്ളതിൽ വച്ച് ഏറ്റവും മനോഹരമായ പ്രയോഗങ്ങളിൽ ഒന്നാണിത്. “Pirates of the Caribbean – At world’s end” എന്ന മൂവിയിലെ ഒരു യുദ്ധമാണ് സന്ദർഭം. പറയുന്നതാകട്ടെ ആ പരമ്പരയിലെ ഏറ്റവും ക്രൂരനും കൗശലക്കാരനുമായ ഒരു കഥാപാത്രവും; ‘ഫ്ലൈയിങ് ഡച്ച്മാൻ’ എന്ന കപ്പലിന്റെ കപ്പിത്താനായ ഡേവി ജോൺസ്.ആർത്തലച്ചു നടക്കുന്ന യുദ്ധത്തിൽ കപ്പൽത്തട്ടിൽ വീണുകിടക്കുന്ന വില്യം ടർണറുടെയും, എലിസബത്ത് സ്വാന്റെയും പരസ്പരമുള്ള നോട്ടങ്ങളിൽനിന്ന് അവർ പ്രണയബദ്ധരാണ് എന്നു മനസ്സിലാക്കുന്ന ഡേവി ജോൺസ് അവരെ നോക്കി തന്റെ സ്കോട്ടിഷ്-ആക്സെന്റിൽ നാടകീയമായി പറയുന്നതാണിത്. “Love a dreadful bond and yet so easily severed.” ഏതു ക്രൂരതക്കും മടിക്കാത്ത ജോൺസ് പ്രണയത്താൽ ആഴത്തിൽ മുറിവേറ്റ കാമുകനെപ്പോലെ സംസാരിക്കുന്നതെങ്ങനെയെന്നു തോന്നാം. ജോൺസിന്റെ രൂപമാറ്റത്തിലും, സ്വഭാവമാറ്റത്തിലുമെല്ലാം ആഴത്തിൽ പതിഞ്ഞു കിടക്കുന്ന ഒരു പ്രണയത്തിന്റെ സ്വാധീനമുണ്ട്. പത്തു വർഷത്തിൽ ഒരിക്കൽ മാത്രം കടലിൽ നിന്നും കരയിലേക്കു വരാൻ കഴിയുന്ന തന്റെ പ്രതീക്ഷകൾക്കേറ്റ തിരിച്ചടിയാണ് ജോൺസിന്റെ ഈ മാറ്റത്തിനു കാരണം. വിഫലമായ ഒരു പ്രണയത്തിന്റെയും, കാത്തിരിപ്പിന്റെയും ഇരയാണയാൾ. ഈ കഥ ചുരുളഴിയും മുൻപ് ചില സൂചനകൾ മാത്രമാണ് നമുക്ക് ജോൺസിന്റെ ഭൂതകാലത്തെപറ്റി മുൻരംഗങ്ങളിൽ നിന്നും ലഭിക്കുക. ജോൺസിന്റെ ഓർഗണു മുകളിലും, ടിയ ഡെൽമ എന്ന മന്ത്രവാദിയുടെ കഴുത്തിലും കാണുന്ന ഹൃദയത്തിന്റെ രൂപത്തിലുള്ള മ്യൂസിക് ലോക്കറ്റും അതിൽ നിന്ന് കേൾക്കുന്ന മെലഡിക് മൈനറിലെ ഒരു സംഗീത ശകലവുമാണ് ജോൺസിന്റെ ഭൂതകാലത്തിലേക്കുള്ള ഒരു സൂചന. ഡെൽമയുടെ മ്യൂസിക് ലോക്കറ്റിലെ സംഗീതം ഡേവിയുടേതിനേക്കാൾ ഹാഫ്-സ്റ്റെപ് ഉയർന്നതാണ്. മ്യുസിക് ലോക്കറ്റിൽ നിന്നും കേൾക്കുന്ന മെലഡി ആർദ്രവും ശാന്തവുമാണ് എന്നാൽ അതേ മെലഡി കുറച്ചു കൂടി ഉയർന്ന ടെമ്പോയിൽ ജോൺസ് തന്റെ നീരാളിക്കൈകൾ ഉപയോഗിച്ച് പൈപ്പ് ഓർഗണിൽ വായിക്കുമ്പോൾ അത് ഭീകരമായാണ് അനുഭവപ്പെടുക. ആർത്തലക്കുന്ന സമുദ്രത്തിനു മുകളിലൂടെ, കോരിച്ചൊരിയുന്ന മഴയത്ത് നിവർത്തിയിട്ട പായ്മരങ്ങളുമായി മിന്നൽപ്പിണറുകൾക്കൊപ്പം ഇരുട്ടിനെ കീറി മുറിച്ച് പായുന്ന ഫ്ലൈയിങ് ഡച്ച്മാൻ എന്ന കപ്പലിനെപ്പോലെ ഭീകരമായി തോന്നുന്ന ഒരു മെലഡി. അത് ജോൺസിന്റെ മനസ്സിലൂടെ കടന്നു വരുമ്പോൾ അതയാളുടെ മനസ്സിന്റെ അനുരണനം കൂടിയായി മാറുന്നു. ഒരിക്കലും സ്വസ്ഥമാകത്ത മനസ്സിന്റെ അലർച്ച കൂടിയായി മാറുന്നു. തന്റെ ആത്മപീഢയും വ്യഥയും ലഘൂകരിക്കാൻ ഉള്ള വഴി കൂടിയാണ് ജോൺസിന് ഈ ഓർഗൺ വായനയെന്നു തോന്നും. ഒരിക്കൽ ഈ സംഗീതശകലം കേൾക്കുമ്പോൾ ഒഴുകിയിറങ്ങുന്ന ഒരു തുള്ളി കണ്ണീരും അത് ജോൺസിൽ ഉണ്ടാക്കുന്ന വേദനയും അമർഷവും മറ്റൊരു സൂചനയാണ്. താൻ നിരസിക്കാൻ ശ്രമിക്കുന്ന ഓർമ്മകൾ വീണ്ടും ഉയർന്നുവന്നപ്പോൾ പരാജയബോധത്താൽ അയാൾ നിസ്സഹായനായിപ്പോയതാണ്. പിന്നീട് വില്യമും ഡേവി ജോൺസും തമ്മിലും, ഒടുവിൽ ടിയ ഡെൽമയും ഡേവി ജോൺസും തമ്മിലും നടക്കുന്ന സംഭാഷണങ്ങളിൽ നിന്നാണ് സംഭവങ്ങളെക്കുറിച്ച് നമുക്കൊരു ചിത്രം കിട്ടുക…. ആസന്നമായിരിക്കുന്ന തന്റെ സ്വാതന്ത്ര്യവും കാത്ത് ‘ബ്ലാക്ക് പേളിന്റെ’ തടവറയിൽ ഡെൽമ തന്റെ ലോക്കറ്റിൽ കേട്ടുകൊണ്ടിരിക്കുന്ന സംഗീതം അവസാനിപ്പിക്കുമ്പോൾ പെട്ടെന്ന് തൊട്ടടുത്ത് നിന്നും വീണ്ടും ആ സംഗീതം മുഴങ്ങുന്നു. ആ സംഗീതത്തിന്റെ ഉറവിടം നന്നായറിയാവുന്ന ഡെൽമ അപ്രതീക്ഷിതമായ സന്തോഷത്തിലും ആകാംക്ഷയിലും തിരിഞ്ഞു നോക്കുന്നു. ഒരു നിഴൽരൂപം പോലെ ഡേവി ജോൺസ് തെളിഞ്ഞു വരുമ്പോൾ പ്രണയഭാരത്താൽ വിവശയായി അവൾ പറയുന്നു. ‘എന്റെ പ്രിയനേ, നീ എന്നെത്തേടി വന്നുവല്ലോ.....’ കടലിൽ മരിക്കുന്നവരെ മറുലോകത്തെത്തിക്കുക എന്നതാണ് കലിപ്സോ എന്ന സമുദ്രദേവത കാമുകനായ ഡേവി ജോൺസിനെ ഏൽപ്പിച്ച ദൗത്യം. കരയിൽ എത്തുമ്പോൾ വീണ്ടും ഒരുമിക്കാം എന്ന വാഗ്ദാനവും അവൾ ഡേവിക്ക് നൽകുന്നു. പത്തു വർഷം തന്റെ കർത്തവ്യം ഭംഗിയായി നിർവഹിച്ച് പ്രണയസാഫല്യത്തിനായെത്തുന്ന ഡേവിയോട് പക്ഷെ കലിപ്സോ തന്റെ വാക്ക് പാലിച്ചില്ല. പ്രണയനഷ്ടത്തിൽ നിന്നും ഡേവി എത്തിപ്പെടുന്നത് പ്രതികാരത്തിലേക്കാണ്. തനിക്കു ലഭിക്കാത്ത കലിപ്സോയെ തടവിലാക്കുന്നതിനുള്ള ഉപായം ആദ്യത്തെ ‘ബ്രദറേൺ കോർട്ടിനു’ പറഞ്ഞു കൊടുക്കുന്നത് ജോൺസാണ്; അവളെ ഒരിക്കലും മോചിപ്പിക്കില്ല എന്ന ഉറപ്പിൽ. കലിപ്സോ ഒഴിവാക്കപ്പെടുമ്പോൾ കടലിനുമേൽ കിട്ടുന്ന ആധിപത്യമാണ് കടൽക്കൊള്ളക്കാർക്ക് ലഭിക്കുന്ന നേട്ടം. തന്നെ ചതിച്ച കലിപ്സോയെ ഡേവിയും ചതിക്കുന്നു. കലിപ്സോക്ക് സമർപ്പിച്ചിരുന്ന തന്റെ ഹൃദയം മുറിച്ചുമാറ്റി ഒരു പേടകത്തിലാക്കി അയാൾ ‘ഇല ക്രൂസെസ്‘ എന്ന ദ്വീപിൽ സൂക്ഷിക്കുന്നു. ‘ആരുടെ ചതിക്കു ശേഷമാണ്’ താൻ ഹൃദയം മുറിച്ചുമാറ്റിയതെന്ന് വില്യം പിന്നീട് ഡേവിയോട് ചോദിക്കുന്നുമുണ്ട്. ഡെൽമയുടെ തിരസ്കാരത്തിൽ നിന്നുണ്ടായ വേദന കാരണമാണോ അതോ താൻ ഡെൽമയോട് ചെയ്ത ചതിയുടെ കുറ്റബോധം കാരണമാണോ ഹൃദയം മുറിച്ചെടുത്തത് എന്നാണ് വില്യം ഉദ്ദേശിച്ചത്. ഡേവിയുടെ വ്യക്തിത്വത്തിന്റെ യഥാർത്ഥമുഖം അനാവരണം ചെയ്യാൻ പോന്നതാണ് ഈ ചോദ്യം. എന്നാൽ ‘തന്നെ പരീക്ഷിക്കരുത്’എന്നു മാത്രമാണ് ഡേവി ഈ ചോദ്യത്തിന് നൽകുന്ന ഉത്തരം. തന്നിലെ എല്ലാ നന്മകളുടെയും നിഷ്കാസനം കൂടിയാണ് ഹൃദയം മുറിച്ചെടുക്കുന്നതിലൂടെ ഡേവി സാധിച്ചെടുക്കുന്നത്. ഡേവിയുടെ ഹൃദയം തന്റെ നഷ്ടപ്രണയത്തിന്റെയും, തനിക്കു സംഭവിച്ച ചതിയുടെയും, താൻ ചെയ്ത ചതിയുടെയും ഓർമ്മപ്പെടുത്തലാണ്. അതുകൊണ്ടാണ് അതിന്റെ സുരക്ഷിതത്വം കണക്കിലെടുക്കാതെ അയാൾ അത് തന്നിൽനിന്നും അകറ്റി സൂക്ഷിക്കുന്നത്. ഒരു പക്ഷെ സ്വന്തം കപ്പലിലെ അംഗങ്ങളിൽ നിന്ന് അകറ്റി സൂക്ഷിച്ചതുമാകാം. ജോൺസിന്റെ ജീവൻ ആ ഹൃദയത്തെ ആശ്രയിച്ചാണ് നിലകൊള്ളുന്നത്. അത് ഹാനിയില്ലാതെ തുടരുന്നിടത്തോളം കാലം അയാൾ മരണമില്ലാത്തവനാണ്. പിന്നീട് ‘ലോർഡ് കട്ലർ ബെക്കറ്റ്’ അതു തന്റെ കപ്പലിലേക്ക് കൊണ്ടു വരുമ്പോൾ ജോൺസ് അസ്വസ്ഥനായി ആക്രോശിക്കുന്നത് ‘ആ പൈശാചികമായ വസ്തുവിനെ കൊണ്ടുപോകൂ’ എന്നാണ്. മറ്റൊരു തരത്തിൽ പറഞ്ഞാൽ ഡേവിയെ സംബന്ധിച്ചിടത്തോളം തന്റെ ഹൃദയം ഡെൽമയുടേതാണ്. അവളുടേതായ ഒന്നും തന്നിൽ സൂക്ഷിക്കാൻ ഡേവി ആഗ്രഹിക്കുന്നില്ല. അങ്ങനെ ഡേവിയുടെ ചതിക്കൊടുവിൽ കലിപ്സോ കടലിൽ നിന്നും, താൻ ഇഷ്ടപ്പെട്ടിരുന്ന എല്ലാത്തിൽ നിന്നും മുറിച്ചു മാറ്റപ്പെട്ട് ഒരൊറ്റ രൂപത്തിലേക്ക്, ‘ടിയ ഡെൽമ’ എന്ന തന്റെ മനുഷ്യരൂപത്തിലേക്ക് തടവിലാക്കപ്പെടുന്നു; ഡെൽമയുടെ വാക്കുകളിൽ പറഞ്ഞാൽ ഒരു രൂപത്തിൽ മാത്രം കഴിയുക എന്ന പീഢയിലേക്കു തള്ളിവിടപ്പെടുന്നു. പിന്നീട് അർത്ഥശൂന്യതയിലേക്ക് വീണുപോകുന്ന ജോൺസിന് അയാളെത്തന്നെ നഷ്ടമാകുന്നു. ഒടുങ്ങാത്ത ക്രൂരതകളിൽ സ്വയം അഭിരമിച്ച് കടലിൽ സർവ്വാധിപത്യം പുലർത്തുന്ന ജോൺസ് കടൽകൊള്ളക്കരുടെ പോലും പേടിസ്വപ്നമായി മാറുന്നു. തന്റെ ഹൃദയം സൂക്ഷിച്ചിരിക്കുന്ന പേടകത്തിന്റെ താക്കോൽ മോഷ്ടിച്ച് കടന്നുകളയുന്ന വില്യം സഞ്ചരിച്ചിരുന്ന കപ്പലിനെ ക്രാക്കണെ ഉപയോഗിച്ച് തകർത്തശേഷം വില്യമിന്റെ ശരീരത്തിനായി ജോൺസിന്റെ ജോലിക്കാർ കടലിൽ തിരയുന്നു. ‘അവനെ കടൽ എടുത്തിട്ടുണ്ടാകാം’ എന്ന് കപ്പലിലെ ഒരു ജോലിക്കാരൻ പറയുമ്പോൾ ‘ഞാനാണ് കടൽ’ എന്നു പ്രഖ്യാപിക്കുന്നുമുണ്ട് ഡേവി ജോൺസ്. ജോൺസിന്റെ ക്രൂരതയിലേക്കുള്ള മാറ്റത്തെപറ്റി ഡെൽമ അവസാന കണ്ടുമുട്ടലിൽ പറയുന്നുണ്ട് ‘ഡേവി ജോൺസ് നിങ്ങൾ പലതുമായിരുന്നു; പക്ഷെ ഒരിക്കലും ഒരു ക്രൂരനായിരുന്നില്ല.’ പക്ഷേ പരിസമാപ്തിയിൽ എത്താത്ത പ്രണയവും ഇച്ഛാഭംഗവും അയാളെ അതിക്രൂരനാക്കി. കലിപ്സോ മനുഷ്യരൂപത്തിൽ തടവിലാക്കപ്പെട്ടതുപോലെ ഡേവി ജോൺസ് കടലിൽ തടവിലാക്കപ്പെട്ടു മറ്റൊരാളെ പകരം വക്കാൻ കഴിയാതെ പ്രണയത്തിന്റെ ഓർമകളിൽ അയാൾ എന്നന്നേക്കുമായി ഭീകരമായ ബന്ധനത്തിലായി. ജോൺസിനു നൽകിയ വാഗ്ദാനം പാലിക്കാൻ കഴിയാത്തതിനെപ്പറ്റി ‘അതു തന്റെ സ്വഭാവം ആണെന്ന്’ പിന്നീട് കലിപ്സൊ പറയുന്നുണ്ട്. കടലിനെപ്പോലെതന്നെ മെരുങ്ങാത്തവളാണ് കലിപ്സോയും. ഡേവിയുടെ തീക്ഷ്ണമായ കാല്പനികതയുടെ അതിരുകളിൽ നിൽക്കുന്നവളല്ല കലിപ്സോ. രണ്ടു പേരുടെയും ലോക്കറ്റുകളിലെ സംഗീതത്തിന്റെ ശ്രുതി പോലും അതിലേക്കുള്ള സൂചനയാണെന്നു തോന്നും. ഡേവിയുടെ ലോക്കറ്റിലെ സംഗീതം D-മൈനറിൽ ആണെങ്കിൽ ഡെൽമയുടേത് അതിനേക്കാൾ ഹാഫ് സ്റ്റെപ് ഉയർന്ന് D#-മൈനറിലാണ്. ഡേവി ഓർഗൺ വായിക്കുമ്പോൾപ്പോലും കൂടുതലും തിരഞ്ഞെടുക്കുന്ന കീയും D ആണ്. D-യിൽ വായിച്ച് തുടങ്ങി താഴെ B-യിലേക്ക് ഷിഫ്റ്റ് ചെയ്യുകയാണ് ഡേവിയുടെ രീതി. ഡേവിയോട് ചെയ്ത സത്യത്തെക്കാൾ ഒന്നിനും വഴങ്ങാത്ത തന്റെ സ്വാഭാവികതയ്ക്കാണ് കലിപ്സോ മുൻതൂക്കം നൽകിയത്. ഡേവിയെപ്പോലെ സാഹസികനും കരുത്തനുമായ ഒരു നാവികൻ കലിപ്സോയിലേക്ക് അനുരക്തനായതും അവളുടെ ഈ മെരുങ്ങാത്ത സ്വഭാവം കാരണമായിരിക്കാം. എന്നാൽ ‘താനായിരിക്കുക’ എന്ന കലിപ്സോയുടെ ഈ തിരഞ്ഞെടുപ്പിനെ സ്വീകരിക്കാനോ പ്രണയത്തിൽതന്നെ അന്തർലീനമായിരിക്കുന്ന ഈ തിരസ്കാരത്തെ ഉൾക്കൊള്ളാനോ പത്തുവർഷത്തെ കാത്തിരിപ്പിനു ശേഷം വരുന്ന ഡേവിക്ക് കഴിഞ്ഞിരുന്നില്ല. കലിപ്സോയുടെ അനേകം സാഹസിതകളിൽ ഒന്നുമാത്രമായിരുന്നു ഡേവി ജോൺസ് പക്ഷെ ജോൺസിന് കലിപ്സോ തന്റെ ഉയിരും ഉടലുമായിരുന്നു. അതുകൊണ്ടാണ് കലിപ്സോ ഉപേക്ഷിച്ച തന്റെ ഹൃദയത്തെ ജോൺസും ഉപേക്ഷിച്ചത്. വീണ്ടും കണ്ടപ്പോൾ, താൻ കലിപ്സോയെ സ്നേഹിക്കുന്നില്ല എന്ന് അമർഷത്തോടെ പ്രഖ്യാപിക്കുന്ന ഡേവി അവളെ അഭിമുഖീകരിക്കാൻ കഴിയാതെ മുഖം തിരിച്ചുകളയുന്നുണ്ട്. പരാജയബോധം മറയ്ക്കാനാണെങ്കിലും ഡെൽമയുടെ കണ്ണുകളിൽ നോക്കി അങ്ങനെ ഒരു കള്ളം പറയാനുള്ള കരുത്ത് അയാൾക്കില്ല. ജോൺസിന്റെ പ്രണയത്തിന് സ്വന്തമാക്കലിന്റെ ഭാവമാണുള്ളത്. അതുകൊണ്ടാണ് കലിപ്സോ അപ്രാപ്യയായപ്പോൾ അവളെ ഒറ്റുകൊടുക്കാനും തടവിലാക്കാനും ജോൺസിന് മനസാക്ഷിക്കുത്ത് തോന്നാതിരുന്നത്. പിന്നീട് വില്യമും, ബെക്കറ്റും മുന്നോട്ട് വയ്ക്കുന്ന വ്യവസ്ഥകൾക്ക് പകരമായി ഡേവി ആവശ്യപ്പെടുന്നത് വിശ്വാസഘാതകയായ കലിപ്സോയുടെ മരണമാണ്. ഡേവി സ്നേഹിച്ചിരുന്നത് കലിപ്സോയെയാണോ അതോ തന്നെതന്നെയാണോ എന്ന് ഇവിടെ സംശയം തോന്നാം. തനിക്ക് ലഭിക്കാത്തതിനെ ഇല്ലായ്മ ചെയ്യാനുള്ള പകയാണ് ഡേവിയുടെ മനസ്സിൽ ഏറിയപങ്കും. ഇപ്പോൾ ‘ബ്രദറേൺ കോർട്ട്’ അവളെ സ്വതന്ത്രയാക്കാൻ പോകുകയാണ്. താൻ സ്വതന്ത്രയാക്കപ്പെടുമ്പോൾ തന്നെ തടവിലാക്കിയവർ ‘തനിക്ക് എത്രത്തോളം ക്രൂരയാകാൻ കഴിയും എന്നറിയും’ എന്നുപറയുന്ന ഡെൽമ, ഡേവി ജോൺസിന്റെ ഭാവിയെപറ്റി ചോദിക്കുമ്പോൾ, ദുരഭിമാനത്തിന്റെ ബാധ്യതകൾ അഴിച്ചുവച്ച് സത്യസന്ധമായി ജോൺസ് പറയുന്നു, ‘എന്റെ ഹൃദയം എന്നും നിന്റേതായിരിക്കും.’ ജോൺസ് ആർദ്രമായും ശാന്തമായും മറ്റൊരാളോട് പെരുമാറുന്ന ഒരേയൊരു സന്ദർഭം ഇതായിരിക്കും. പിന്നീട് കലിപ്സോ സ്വതന്ത്രമായതായി മനസ്സിലാക്കുമ്പോൾ വിഷാദവും രോഷവും കൊണ്ട് അയാൾ കലങ്ങിപ്പോകുന്നു. തന്നെ ഒറ്റുകൊടുത്തത് ഡേവിയാണെന്ന് തിരിച്ചറിയുന്ന കലിപ്സോയും അതികഠിനമായ നിരാശയിൽ വിലപിക്കുന്നു. ഈ വിലാപം ക്രൗര്യമായി മാറാൻ അധികസമയം വേണ്ടിവരുന്നില്ല. ഒരിക്കൽ ഡേവി ജോൺസ് കടന്നുപോയ മുഹൂർത്തങ്ങളുടെ ഒരാവർത്തനം കൂടിയാണിത്. പിന്നെ ആയിരക്കണക്കിനു ഞണ്ടുകളുടെ രൂപത്തിൽ കലിപ്സോ കടലിലേക്കു പതിക്കുന്നു. തുടർന്ന് കലിപ്സോയുടെ രോഷത്തിൽ പേമാരിയും കൊടുങ്കാറ്റും ചുഴിയും കടലിനെ പ്രക്ഷുബ്ധമാക്കുന്നു. ഇച്ഛാഭംഗത്തിൽ ക്ഷുഭിതമായ കലിപ്സോയുടെ മനസ്സിന്റെ പ്രതീകം കൂടിയാണ് പ്രകൃതിയിലെ ഈ മാറ്റങ്ങൾ. തുടർന്ന് നടക്കുന്ന യുദ്ധത്തിനൊടുവിൽ ഹൃദയത്തിൽ കുത്തേറ്റ് കടലിൽ പതിക്കുമ്പോഴും ജോൺസ് ഓർക്കുന്ന പേര് കലിപ്സോയുടേതാണ്. കലിപ്സോയുടെ സ്വാതന്ത്ര്യം അവളെ തടവിലാക്കാൻ കരുക്കൾ നീക്കിയ ഡേവിയുടെ മരണത്തിൽ കലാശിക്കുന്നു. അപ്പോൾ കടൽ ശാന്തമാകുന്നു; കലിപ്സോയുടെ മനസ്സുപോലെ. ഡേവിയും കലിപ്സോയും പ്രണയത്തിൽ തുടങ്ങി പകയിൽ അവസാനിക്കുന്നു. ഒരിക്കലും പുറത്ത് കടക്കാൻ കഴിയാത്ത വിധം, മറ്റാരെയും പകരം വക്കാൻ കഴിയാത്തവിധം പ്രണയത്തിന്റെ ബന്ധനത്തിലായിപ്പോയ ഡേവി ജോൺസ് തന്റെ ഈ അനുഭവത്തിൽ നിന്നാകാം ‘പ്രണയം എന്നത് ഘോരമായ ബന്ധനം’ ആണെന്നു പറഞ്ഞിട്ടുണ്ടാവുക. ഏതൊക്കെ ലോകം നേടിയാലും, എന്തൊക്കെ ആർജ്ജിച്ചാലും, തന്റെ പ്രണയിനിയെ സ്വന്തമാക്കിയില്ലെങ്കിൽ മറ്റെല്ലാം വ്യർത്ഥമാണെന്നു കരുതുന്ന, മറ്റൊരു ജീവിതം അസാദ്ധ്യമാണെന്നു ചിന്തിക്കുന്ന ഒരു കാമുകനായിരുന്നു ഡേവി ജോൺസ്. എല്ലാ പുരുഷന്മാരെയും ഏറ്റവും അലട്ടുന്ന വിഷയം സ്ത്രീയാണെന്ന് ഒരിക്കൽ ഡെൽമ പറയുന്നുമുണ്ട്. ഡേവിയും ഇതിനൊരപവാദമല്ല. കരുത്തുറ്റ നാവികനെങ്കിലും ഈ പ്രണയത്തിലും തുടർന്നുണ്ടായ പകയിലും അയാളും ഒടുങ്ങിത്തീർന്നു.