---
author: Beaumaris
categories:
- Entertainment
comment_count: 0
date: 2022-06-13 16:07:22
draft: false
image: ''
like_count: 8141
share_count: 3526
tags:
- A.R RAHMAN
- Kangalaal Kaidhu Sei MOVIE
- music
- Theekuruvi SONG
title: എആർ റഹ്മാന്റെ ഈ ഗാനവും പഴകുന്തോറും വീര്യം കൂടുന്ന വീഞ്ഞുപോലെയാണ്
view_count: 224471
---

**Rakesh Zid** 'തീക്കുരുവിയായ് തീൻകനിയിനെ....' 2004ൽ പുറത്തിറങ്ങിയ ഭരതിരാജ ചിത്രമായ കൺഗളാൽ കൈതി സെയ്യിലെ പാട്ടാണിത്. റഹ്മാന്റെ ഒരു മാജിക്കൽ സോങ് എന്നത് മാത്രമല്ല ഈ പാട്ടിനു മറ്റൊരു പ്രത്യേകതയും ഉണ്ട്. മലയാളത്തിന്റെ പ്രിയ സംഗീത സംവിധായകൻ ജോണ്സണ് മാസ്റ്റർ ആദ്യമായും അവസാനമായും മറ്റൊരു സംഗീതജ്ഞനുവേണ്ടി പാടിയ ഗാനം കൂടിയാണ് തീക്കുരുവി. സിനിമ ബോക്സ് ഓഫിസ് പരാജയം ആയതോടെ ഈ സിനിമയിലെ പാട്ടുകളും ആ കാലത്ത് വേണ്ടത്ര ശ്രദ്ധിക്കപ്പെട്ടില്ല. പക്ഷെ റഹ്‌മാന്റെ ഗാനങ്ങൾ പഴകുന്തോറും വീര്യം കൂടുന്ന വീഞ്ഞുപോലെയാണെന്ന് പറഞ്ഞ പോലെ ഈ പാട്ടിന്റെ ലഹരി ആരാധകരെ പിന്നീട് മത്തുപിടിപ്പിക്കുകയും റഹ്മാന്റെ പല പാട്ടുകളേയും പോലെ തന്നെ ആളുകൾ തേടിപ്പിടിച്ച് കേൾക്കുകയും ആവേശത്തോടെ ഏറ്റെടുക്കുകയും ചെയ്തു.മ്യൂസിക്കൽ റിച്ച്നസ് ആസ്വദിക്കാൻ അനുഭവിക്കാൻ ഏറ്റവും പറ്റിയ റഹ്മാൻ ഗാനങ്ങളിൽ ഒന്നാണിത്. മൗത് ഹർപ്, ബാസ്സ് ഫ്ലൂട്ട്, ബാസ് ഗിറ്റാർ, മൻഡോലിൻ, ട്രിപ്പിൾ ഡ്രം, ബെൽ, മെറ്റൽ ട്രയാങ്കിൾ, മെറ്റൽ മരാക്കസ്....ഇതെല്ലാം ചേർത്ത് ഒരു മേളം തന്നെയാണ് റഹ്മാൻ ഒരുക്കിയത്. ജോണ്സണ് മാസ്റ്ററുടെ ശബ്ദത്തിൽ തുടങ്ങിയ ഗാനം പിന്നെ ഒരു ചടുലമായ താളത്തോടെ ഹരിണിയുടെ ഉന്മേഷഭരിതമായ ശബ്ദത്തിലേക്ക് പോകുകയും പിന്നീട് ട്രിപ്പിൾ ഡ്രമ്മും ബെൽ സൗണ്ടും സിന്തസൈസറും എല്ലാം കൂടി താളം മുറുക്കി അത് മുകേഷ് എന്ന ഗായകനിലേക്ക് വോയ്‌സിലേക്ക് പകരുന്നു.ഇനി ആദ്യത്തെ interlude ന്റെ മനോഹരമായ ഭാഗത്തേക്ക്... ജോണ്സണ് മാസ്റ്ററുടെ ശബ്ദത്തിൽ ആരംഭിച്ച് പതുക്കെ ബാസ്സ് ഫ്ലൂട്ടിന്റെ മനോഹരമായ നോട്ടിലൂടെ അനുപല്ലവിയിലേക്ക് . ഹരിണിയുടെയും മുകേഷ് എന്ന ഗായകന്റെയും ശബ്ദങ്ങൾ ഇഴചേർത്ത് കയറ്റിറക്കങ്ങളിലൂടെ വീണ്ടും ആസ്വാദകനെ ആനന്ദത്തിന്റെ ലോകത്തിലൂടെ കൊണ്ടുപോകുന്നു.പാട്ട് അവസാനിപ്പിക്കുന്നത് മനോഹരമായ ലയ വിന്യാസത്തിലാണ്.ജോണ്സണ് മാസ്റ്റർ പാടുമ്പോൾ ബാക്ഡ്രോപ്പിൽ ഹരിണിയുടെ ആലാപ്...പല്ലവിയുടെ വരികൾ ബാസ്സ് ഫ്‌ളൂട്ടിൽ... ബെൽ ശബ്ദങ്ങളുടെ അകമ്പടി അലകൾ അടങ്ങുന്നു....അവസാന കുമിളയും പൊടിയുന്നു ..ജലോപരിതലം നിശ്ചലമാവുന്നു....... ഒട്ടും ഭാരമില്ലാതെ നമ്മൾ ആഴത്തിലേക്ക് വീഴുന്നു.. പാട്ടു തീരുന്നു. [embed]https://youtu.be/4ft-W18DjVE[/embed]