---
author: Beaumaris
categories:
- Entertainment
comment_count: 0
date: 2023-03-28 08:24:32
draft: false
image: ''
like_count: 11963
share_count: 3148
tags:
- ambili director
- innocent
- maunaragam movie
title: ആ കാമ്പസ് ചിത്രത്തിൽ ഇന്നസെന്റിനു വേഷമില്ലെന്നു പറഞ്ഞപ്പോൾ, ഏവരെയും പൊട്ടിച്ചിരിപ്പിച്ച
  ഇന്നസെന്റിന്റെ മറുപടി
view_count: 158924
---

**അമ്പിളി (ഫിലിം ഡയറക്ടർ)** 1982 അവസാനം മൗനരാഗത്തിന്റെ അവസാനഘട്ട ചിത്രീകരണം നടക്കുമ്പോഴായിരുന്നു നിർമ്മാതാവ് കൃഷ്ണകുമാർ ഒരു ആവശ്യം ഉന്നയിക്കുന്നത്. തന്റെ സുഹൃത്ത് ഇന്നസെന്റ്ന് ചിത്രത്തിൽ ഒരു വേഷം നൽകണമെന്ന്... ഇത് ഒരു കോളേജ് ക്യാമ്പസ് ചിത്രമാണെന്നും ഇതിൽ പറ്റിയ വേഷമൊന്നും നൽക്കാനില്ലെന്നും ഞാൻ അറിയിച്ചു... അന്ന് അപ്പോൾ അവിടെ ഉണ്ടായിരുന്ന ഇന്നസെന്റ്, തന്റെ സ്വതസിദ്ധമായ ശൈലിയിൽ താൻ എട്ടാം ക്ലാസ്സിൽ തോറ്റതാണെന്നും അതിനാൽ കോളേജിൽ എത്താൻ വൈകിയതാണെന്നും പറയുന്നത് കേട്ടു ഞാൻ അടക്കം അവിടെയുള്ളവർ ചിരിച്ചു.. അങ്ങനെ എഴുതി ചേർത്ത വേഷമായിരുന്നു മൗനരാഗത്തിലെ വിദ്യാർത്ഥി നേതാവായ ഫ്രെഡി എന്ന കഥാപാത്രം.. അതൊരു ആത്മബന്ധത്തിന്റെ തുടക്കം ആയിരുന്നു. ഇന്ത്യൻ പനോരമയിലേക്കു അടൂർ ഗോപാലകൃഷ്ണന്റെ "എലിപ്പത്തായം", ഭരതന്റെ "ഓർമ്മക്കായി", അരവിന്ദന്റെ "ഒരിടത്ത്", മോഹന്റെ "ഇളക്കങ്ങൾ" എന്നീ ചിത്രങ്ങൾക്കൊപ്പം എന്റെ "വീണപ്പൂവും" തിരഞ്ഞെടുക്കപ്പെട്ടു. അന്ന് ഡൽഹിയിലേക്കുള്ള യാത്രയിൽ ഇന്നസെന്റും കൂടെ ഉണ്ടായിരുന്നു. "ഓർമ്മയ്ക്കായി", "ഇളക്കങ്ങൾ" തുടങ്ങിയ ചിത്രങ്ങളുടെ നിർമ്മാതാവ് ആയിരുന്നു അദ്ദേഹം. എന്റെ നാല് ചിത്രങ്ങളിലാണ് ഇന്നസെന്റ് അഭിനയിച്ചിട്ടുള്ളത്. മൗനരാഗം, സീൻ നമ്പർ 7, ഈഗിൾ, ഗാനമേള. ഗാനമേള നിർമ്മിക്കാനുള്ള പ്രചോദനം എനിക്ക് നൽകുന്നതും ഇന്നച്ചൻ ആയിരുന്നു. ജഗദീഷിന്റെ കയ്യിൽ ഒരു കഥ ഉണ്ടെന്നും അമ്പിളിക്ക് അത് ചെയ്യാൻ പറ്റുന്ന സബ്ജെക്ട് ആണെന്ന് എന്നോട് പറഞ്ഞതും അദ്ദേഹം തന്നെ. ചിത്രത്തിൽ അദ്ദേഹം ഒരു മുഴുനീള വേഷം ചെയ്തു. പ്രൊഡക്ഷൻ സംബന്ധിച്ച കാര്യങ്ങൾ എല്ലാം നോക്കിയത് ഇടവേള ബാബു ആയിരുന്നു. സമുദായത്തിൽ ഇന്നച്ചന് വെച്ച വേഷം പിന്നീട് അദ്ദേഹത്തിന്റെ തിരക്ക് മൂലം മറ്റൊരു നടൻ ചെയ്യുവായിരുന്നു. അപ്പോൾ വന്ന മറ്റൊരു ഒഴിവിലൂടെ ആയിരുന്നു കലാഭവൻ മണി എന്ന നടന്റെ അരങ്ങേറ്റം. എനിക്ക് ആദ്യമായി കുഞ്ഞുണ്ടായപ്പോൾ എന്നേക്കാൾ മുൻപേ ആശുപത്രിയിൽ കുഞ്ഞിനെ കാണാൻ എത്തിയവരിൽ ഇന്നസെന്റും ഇടവേള ബാബുവും ഉണ്ടായിരുന്നു.. അന്ന് അവരാണ് ഷൂട്ടിങ് ലൊക്കേഷനിൽ ആയിരുന്ന എന്നെ വിവരം അറിയിക്കുന്നത്.ഇന്നസെന്റിന്റെ ഇലക്ഷൻ പ്രചാരണവേളയിൽ ഞാനും അദ്ദേഹത്തിന് ഒപ്പം സജീവമായി ഉണ്ടായിരുന്നു.. ഓരോ വേദിയിലും എന്നെ പ്രത്യേകം പരിചയപ്പെടുത്താൻ അദ്ദേഹം ഏറെ ശ്രദ്ധിച്ചിരുന്നു.പ്രിയ സുഹൃത്തിനു പ്രണാമം