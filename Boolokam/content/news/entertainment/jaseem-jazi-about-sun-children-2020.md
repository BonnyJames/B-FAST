---
author: Beaumaris
categories:
- Entertainment
comment_count: 0
date: 2023-06-24 16:22:26
draft: false
image: ''
like_count: 154310
share_count: 24564
tags:
- iran movie
- Sun Children (2020)
title: വിഖ്യാത ഇറാനിയൻ സംവിധായകൻ മജീദ് മജീദിയുടെ മറ്റൊരു മനോഹരമായ സൃഷ്ടി
view_count: 2102726
---

**Jaseem Jazi** **Sun Children (2020)** വിഖ്യാത ഇറാനിയൻ സംവിധായകൻ മജീദ് മജീദിയുടെ മറ്റൊരു മനോഹരമായ സൃഷ്ടി. കുട്ടികളുടെ നിഷ്കളങ്കമായ സൗഹൃദവും സ്നേഹവും കാഴ്ചക്കാരന്റെ ഹൃദയത്തിൽ കുളിരേകുന്നൊരു അനുഭവമാക്കി മാറ്റുന്ന.. ഒരുപാട് ദൃശ്യ വിസ്മയങ്ങൾ ലോക സിനിമയ്ക്ക് സമ്മാനിച്ചിട്ടുള്ള ആളാണ് അദ്ദേഹം. അദ്ദേഹത്തിന്റെ മുൻ സിനിമകൾ പോലെത്തന്നെ 'സൺ ചിൽഡ്രൻ' എന്ന ഈ സിനിമയും അത്തരമൊരു ഹൃദയസ്പർശിയായ അനുഭവമാണ് പ്രേക്ഷകന് നൽകുന്നത്. [](https://cdn.boolokam.com/articles/2023/06/FFFGGGG.webp)ഇറാനിലെ തെരുവുകളിൽ ദരിദ്രമായ ചുറ്റുപാടുകളിൽ ജീവിക്കുന്ന കുഞ്ഞുങ്ങളുടെ ദുരിതം നിറഞ്ഞ ജീവിതമാണ് മജീദ് മജീദീ പകർത്താൻ ശ്രമിക്കുന്നത്. അലി എന്ന കുട്ടി കഥാപാത്രത്തെ മുൻനിർത്തിയാണ് കഥ മുന്നോട്ടു പോകുന്നത്. തെരുവുകളിൽ ജീവിക്കുന്ന, പ്രാഥമിക വിദ്യാഭ്യാസം പോലും നേടിയിട്ടില്ലാത്ത, ജീവിക്കാൻ വേണ്ടി എന്തു തൊഴിലും ചെയ്യുന്ന.. അവനെപ്പോലെ തന്നെയുള്ള കുറച്ചു സുഹൃത്തുക്കളും ഈ കഥയുടെ ഭാഗമാണ്. വീടിനു സമീപത്തെ ഒരു പ്രാവ് കച്ചവടക്കാരനിൽ നിന്നും, സെമിത്തേരിക്കടിയിൽ നിധിയുള്ള വിവരം അലി അറിയുന്നു. സെമിത്തേരി കുഴിച്ച് അത് കൈക്കലാക്കൽ നടപ്പുള്ള കാര്യമല്ല. തൊട്ടടുത്തുള്ള സ്കൂളിൽ നിന്ന് സെമിത്തേരിയിലേക്ക് കുഴിക്കുകയാണ് അതിനുള്ള മാർഗ്ഗമെന്ന് അയാൾ അലിയോട് നിർദ്ദേശിക്കുന്നു. അയാളുടെ വാക്കുകേട്ട് അലിയും കൂട്ടുകാരും ആ നിധിയെടുക്കാൻ തീരുമാനിക്കുന്നു. പഠിക്കാനെന്ന വ്യാജേനെ അവർ സ്കൂളിൽ കയറിപ്പറ്റുകയും തുടർന്ന് നടക്കുന്ന സംഭവങ്ങളുമാണ് സിനിമയുടെ ബാക്കി കഥ. https://youtu.be/d-DWyHEz1B0 മജീദ് മജീദീ എന്ന സംവിധായകന്റെ ലളിതവും മനോഹരവുമായ അവതരണവും, അയാളുടെ സിനിമകളിലെ ഹൃദയം കീഴടക്കുന്ന കഥാപാത്രങ്ങളെക്കുറിച്ചും പ്രതേകം എടുത്തു പറയേണ്ടതില്ലല്ലോ. അയാളുടെ സിനിമകളിൽ കുട്ടികളുടെ അഭിനയം കാണുമ്പോൾ അത്ഭുതപ്പെട്ടുപോകും. മുതിർന്നവരെക്കാൾ കൂടുതൽ എപ്പോഴും സ്കോർ ചെയ്യുന്നത് കുട്ടികളായിരിക്കും. ഈ സിനിമയും മികച്ച അഭിനയ മുഹൂർത്തങ്ങൾ കൊണ്ടും, ഹൃദയസ്പർശിയായ സന്ദർഭങ്ങൾ കൊണ്ടും നിറഞ്ഞുനിൽക്കുകയാണ്. ഇറാനിലെ സാമൂഹിക അവസ്ഥയും, തെരുവ് ജീവിതങ്ങളും, ബാലവേലയും, അഭയാർത്ഥികളുടെ പ്രശ്നങ്ങളും, വിദ്യാഭ്യാസത്തിന്റെ പ്രാധാന്യവുമെല്ലാം.. വളരെ ലളിതമായ ഒരു കഥയോടുകൂടെ അദ്ദേഹം മികച്ച രീതിയിൽ തന്നെ വിളക്കിച്ചേർത്തിട്ടുണ്ട്.