---
author: Beaumaris
categories:
- Entertainment
comment_count: 0
date: 2022-04-25 04:20:16
draft: false
image: https://cdn.boolokam.com/articles/2022/04/wfwfff.jpg
like_count: 58570
share_count: 9102
tags:
- bharathan
- john paul
- malayalam cinema
- oru minnaminunginte nurunguvettam
title: ഒറ്റപ്പെട്ടു പോയവരുടെ ജീവിത സങ്കടങ്ങൾ
view_count: 997185
---

**ഒറ്റപ്പെട്ടു പോയവരുടെ ജീവിത സങ്കടങ്ങൾ** **\- Roopesh** പ്രിയ ജോൺ പോൾ അന്തരിച്ചു ,ഹ്രസ്വകാല രോഗപീഡയുടെ കാലത്തിന് അറുതി വരുത്തി കൊണ്ടാണ് അദ്ദേഹം വിടവാങ്ങിയത് .നൂറോളം ചലച്ചിത്രക്കൾക്ക് തിരക്കഥ എഴുതിയിട്ടുണ്ട് .അത് പലതും ഒന്നിനൊന്നു മെച്ചമാണ് .അധ്യാപകൻ്റെ മകനായിട്ടാണ് ജോൺ പോൾ ജനിച്ചത് .അതുകൊണ്ട് തന്നെയാവണം ജോൺ പോൾ രചിച്ച ഒരു മിന്നാമിനുങ്ങിൻ്റെ നുറുങ്ങു വട്ടം എന്ന സിനിമ പ്രമേയ പരമായി അക്കാലത്ത് ശ്രദ്ധേയമായത് .ഇത് എഴുതുന്ന ആളും ഒരു അധ്യാപകൻ്റെ മകനായതു കാരണം ആകണം ജോൺ പോൾ - ഭരതൻ കൂട്ടുകെട്ടിൽ പിറന്ന ആ സിനിമയോട് ഒരു സവിശേഷമായ ഇഷ്ടം ഉള്ളത് . രാവുണ്ണി മാഷുടേയും - സരസ്വതി ടീച്ചറുടേയും (നെടുമുടി വേണു ,ശാരദ ) കഥ കേരളീയ ജീവിതത്തിൻ്റെ സകല നൈർമല്യങ്ങളും ,സാമൂഹിക സാഹചര്യങ്ങളും ഉൾച്ചേർത്തു പറയാൻ കഴിഞ്ഞു എന്നിടത്താണ് ജോൺ പോൾ എന്ന തിരക്കഥാകൃത്തും - ഭരതൻ എന്ന സംവിധായകനും പ്രസക്തരാകുന്നത് . മക്കളിലാത്ത വിരമിച്ച രാവുണ്ണി മാഷും സ്കൂളിൽ നിന്ന് വിരമിക്കാൻ പോകുന്ന സരസ്വതി ടീച്ചറുടേയും ജീവിതത്തെ മുൻനിർത്തിയാണ് കഥ ആരംഭിക്കുന്നത് .കുട്ടികളില്ലാത്ത അധ്യാപക ദമ്പതികളെ സംബന്ധിച്ചിടത്തോളം സ്കൂളിലെ കുട്ടികൾ തന്നെയാണല്ലോ സ്വന്തം കുട്ടികൾ അവരെടുത്ത് ഓടിയെത്തുക ,അവരുമായി ഇടപഴകുക എന്നത് തന്നെയാണ് ജീവിതത്തിലെ ഏറ്റവും വലിയ സന്തോഷം .എന്നാൽ ഒരു ദിവസം ഔദ്യോഗിക ജീവിതം അവസാനിച്ച് പടിയിറങ്ങേണ്ടി വരുമ്പോഴോ ?വല്ലാത്തൊരു ഒറ്റപ്പെടലിൻ്റെ തീരത്തേക്കാണ് അണയപ്പെടുക . ![](https://cdn.boolokam.com/articles/2022/04/wfwfff.jpg) ജീവിതത്തിൽ അവർക്ക് ഇരുവർക്കും അവർ മാത്രമായി മാറി .ആ ഒറ്റപ്പെടലിൻ്റെ ഇടയിലേക്കാണ് മകളെ പോലെ സ്നേഹിക്കാൻ ടീച്ചർ അധ്യാപനത്തിൻ്റെ ആദ്യകാലത്ത് താമസിച്ചിരുന്ന ഭദ്രൻ നമ്പൂതിരിപ്പാടിൻ്റെ (എംഎസ് തൃപ്പൂണിത്തുറ ) മകൾ മായ (പാർവ്വതി ) എത്തുന്നത് .അതോടെ അവരുടെ ജീവിതം മാറി മറിയുകയാണ് .രക്ഷിതാക്കളുടെ ഉത്തരവാദിത്തങ്ങളിലേക്ക് അവർ ഇരുവരും മാറുകയാണ് .അവരുടെ അച്ഛനും അമ്മയുമായുള്ള പരിണാമം ഹൃദയ സ്പർശിയായിട്ടാണ് സിനിമയിൽ അവതരിപ്പിച്ചിട്ടുള്ളത് . ![](https://cdn.boolokam.com/articles/2022/04/ghth.jpg) മായയുടെ കാമുകൻ രവി (ദേവൻ ) അമേരിക്കയിൽ നിന്ന് വരുന്നതോടെ അവളുടെ വിവാഹം സ്വന്തം അച്ഛൻ്റെ താൽപ്പര്യമില്ലായ്മ പരിഗണിക്കാതെ അവർക്ക് നടത്തി കൊടുക്കേണ്ടി വരുന്നു .ആ വീട് മകളുടേയും മരുമകൻ്റേയും കൂടി ആകുന്നു .അവർക്ക് ഇടയിലുള്ള പ്രണയ സുരഭിലമായ നിമിഷങ്ങളുടേത് കൂടിയാകുന്നു .രവി അമേരിക്കയിലേക്ക് തിരിച്ചു പോകുന്നു ,മായ അമ്മയാകാനുള്ള തയ്യാറെടുപ്പിലാണ് .. ![](https://cdn.boolokam.com/articles/2022/04/efee-1.jpg) നിർഭാഗ്യം എന്നു പറയട്ടെ പ്രസവത്തോടെ മായ മരണപ്പെടുകയാണ് .ആ കുഞ്ഞിനെ മുത്തശ്ശേൻ്റേയും മുത്തശ്ശിയുടേയും സ്ഥാനത്ത് നിന്ന് വളർത്താനുള്ള ഉത്തരവാദിത്തം ആ വൃദ്ധ അധ്യാപക ദമ്പതികൾക്ക് കൈവരികയാണ് .സ്വന്തമായി മക്കളില്ലാതിരുന്നിട്ടു പോലും കേരളത്തിലെ ഏതൊരു രക്ഷിതാവും കടന്നു പോകേണ്ട ജീവിത മുഹൂർത്തങ്ങളിലൂടെ എല്ലാം അവർക്ക് കടന്ന് പോകേണ്ടി വരികയാണ് .മകനെ കൊണ്ടു പോകാൻ രവി അമേരിക്കയിൽ നിന്ന് വരുന്നിടത്താണ് സിനിമ അവസാനിക്കുന്നത് .... ![](https://cdn.boolokam.com/articles/2022/04/tht.webp) രാവുണ്ണി മാഷിലൂടെയും സരസ്വതി ടീച്ചറിലൂടേയും മനുഷ്യാവസ്ഥകളുടെ നിർമ്മലതകളും ,ആകസ്മികതകളും ,ഒറ്റപ്പെടലുകളും എല്ലാം വരച്ചു കാട്ടാൻ ബഹു ജോൺ പോൾ കാണിച്ച കൈത്തഴക്കവും ,അത് അഭ്രപാളിയിലേക്ക് പകർത്തി വയ്ക്കാൻ ബഹു .ഭരതൻ കാണിച്ച പാടവവും പ്രത്യേകം എടുത്തു പറയേണ്ടതാണ് .ഇന്ന് ഇവിടെ ജോൺ പോൾ സ്മരിക്കപ്പെടുമ്പോൾ സിനിമ സംവിധാനം ചെയ്ത ഭരതനേയും സിനിമയിൽ രാവുണ്ണി മാസ്റ്ററെന്ന കഥാപാത്രം ചെയ്ത നെടുമുടി വേണുവിനേയും പ്രത്യേകം സ്മരിക്കുന്നു .