---
author: Beaumaris
categories:
- Entertainment
comment_count: 0
date: 2023-06-19 07:01:13
draft: false
image: https://cdn.boolokam.com/articles/2023/06/dqdffffff.jpg
like_count: 72191
share_count: 15171
tags:
- cricket
- sanath jayasuriya
- Srilanka
title: എതിരാളികളെ തച്ചുതകർത്ത ജയസൂര്യയിൽ നമ്മൾ ശ്രദ്ധിക്കാത്ത ചില മാസ്മരിക പ്രകടനങ്ങളുണ്ട്
view_count: 1126583
---

**Suresh Varieth** 1992 ലോകകപ്പ്..... താരതമ്യേന ചെറിയ ഗ്രൗണ്ടുകളിൽ ന്യൂസിലൻറ് ക്യാപ്റ്റൻ മാർട്ടിൻ ക്രോവെ ഒരു പരീക്ഷണം നടത്തി. ഓപ്പണർമാരോട് പ്രത്യേകിച്ചും മാർക്ക് ഗ്രേറ്റ് ബാച്ചിനോട് ആവശ്യപ്പെട്ടത് ആദ്യ ഓവറുകൾ പരമാവധി മുതലാക്കാനാണ്. ഫീൽഡർമാരുടെ തലയ്ക്ക് മുകളിലൂടെ പന്ത് പറത്തിയ ഗ്രേറ്റ് ബാച്ച് ആ തന്ത്രം സെമി ഫൈനൽ വരെ ഫലപ്രദമായി നിറവേറ്റി. ഇന്ത്യക്കായി മുൻ കാലങ്ങളിൽ ക്രിസ് ശ്രീകാന്ത് തൻ്റെ സ്വാഭാവികമായ സ്ട്രോക്ക് പ്ലേ വഴി ചെയ്തിരുന്ന കർത്തവ്യം ലോക ക്രിക്കറ്റിലേക്ക് മാർട്ടിൻ ക്രോവെ വ്യാപിപ്പിച്ചു. മതാറയിലെ സെയ്ൻ്റ് സെർവേഷ്യസ് കോളേജിൽ ക്യാപ്റ്റനായ, ബാറ്റിങ്ങിലും ബൗളിങ്ങിലും ഒരുപോലെ മികച്ചു നിന്ന ഒരു പയ്യൻ ഓസ്ട്രേലിയയിൽ നടന്ന പ്രഥമ യൂത്ത് ലോകകപ്പിലും ഇടം നേടി. ഒരു അർദ്ധ സെഞ്ചുറി നേടിക്കൊണ്ട് ശ്രീലങ്ക ബി ടീമിനൊപ്പം പാക്കിസ്ഥാനിലേക്ക് പോകാൻ അയാളും സീറ്റുറപ്പിച്ചു. അവിടെ എട്ട് ഫസ്റ്റ് ക്ലാസ് മത്സരങ്ങളിൽ നിന്ന് ഡബിൾ സെഞ്ചുറികളടക്കം അറുനൂറിലേറെ റൺസ് നേടിക്കൊണ്ട് സീനിയർ ടീമിലേക്ക് ശക്തമായ അവകാശവാദം ഉന്നയിച്ചു...... 1989 ൽ ശ്രീലങ്കയുടെ ലോവർ മിഡിൽ ഓർഡറിൽ ബാറ്റു ചെയ്ത, ബൗൾ ചെയ്യാൻ കഴിയുന്ന ആ ഇടംകയ്യൻ പിൽക്കാലത്ത് ലോകം കണ്ട ഏറ്റവും മികച്ച ഓൾറൗണ്ടർമാരിലൊരാളായി. ലോക ക്രിക്കറ്റിലെത്തന്നെ ഏറ്റവും വിനാശകാരിയായ ബാറ്റർമാരിലൊരാളായി. ക്രിക്കറ്റ് ലോകം അയാളെ വിളിച്ചു - The Matara Mauler..... സനത് ടെറാൻ ജയസൂര്യ. [](https://cdn.boolokam.com/articles/2023/06/dqqdddqff.webp)1992 ലോകകപ്പിൽ ആറാമനോ ഏഴാമനോ ആയി ബാറ്റു ചെയ്യാനിറങ്ങിയിരുന്ന, ടീമിൽ സ്ഥാനമുറപ്പില്ലാത്ത ജയസൂര്യയെ പക്ഷേ അർജുന രണതുംഗ കൈവിട്ടില്ല. മാർട്ടിൻ ക്രോവെയുടെ പാത പിന്തുടർന്ന് അടുത്ത ലോകകപ്പിൽ പവർ പ്ലേ പരമാവധി മുതലാക്കാനായി ജയസൂര്യയെയും കലുവിതരണയേയും രംഗത്തിറക്കിയപ്പോൾ അദ്ദേഹം മാറ്റിയെഴുതിയത് ശ്രീലങ്കൻ ക്രിക്കറ്റിൻ്റെ ജാതകം തന്നെയായിരുന്നു. 1993 ഹീറോ കപ്പിൽ മൂന്നാം നമ്പർ പൊസിഷനിലേക്ക് സ്ഥാനക്കയറ്റം കിട്ടിയ ജയസൂര്യ, സിംബാബ്വേക്കെതിരായ മത്സരത്തിൽ ചന്ദിക ഹതുരുസിംഗെക്കു പകരം റോഷൻ മഹാനാമക്കു കൂട്ടായി ആദ്യമായി ഓപ്പണിങ്ങിലിറങ്ങി. 27 പന്തിൽ നിന്ന് 23 റൺസ് എടുത്ത് തന്നെ ഏൽപ്പിച്ച ദൗത്യം നിറവേറ്റിയപ്പോൾ ഓപ്പണർ പൊസിഷനിലേക്ക് വേറൊരാളെ അന്വേഷിക്കാൻ ശ്രീലങ്കൻ ക്രിക്കറ്റും തയ്യാറായില്ല. 1994 ൽ പാക്കിസ്ഥാൻ ശ്രീലങ്കയിലെത്തിയപ്പോൾ ആദ്യമായി ജയസൂര്യ ടെസ്റ്റിലും ഓപ്പണറായി. ഒന്നാം ടെസ്റ്റിൽ രണ്ടിന്നിങ്സിലും ഒറ്റയക്കത്തിൽ അവസാനിച്ച ഇന്നിങ്ങ്സ്, രണ്ടാം ടെസ്റ്റ് മഴ മുടക്കിയപ്പോൾ മൂന്നാം ടെസ്റ്റിൽ ദുലീപ് സമരവീരക്കു വഴി മാറേണ്ടി വന്നു. 1996 ൽ ഓസ്ട്രേലിയയിൽ പര്യടനം നടത്തിയ ടീമിൽ ആദ്യ രണ്ടു ടെസ്റ്റും തൻ്റെ ടീം തോൽക്കുന്നത് പവലിയനിലിരുന്ന് കാണേണ്ടി വന്ന ജയസൂര്യക്ക് മൂന്നാം ടെസ്റ്റിൽ വീണ്ടും ഓപ്പണറാവാൻ അവസരം കിട്ടി. റോഷൻ മഹാനാമ മോശം ഫോമിൽ പുറത്തിരുന്നപ്പോൾ കിട്ടിയ അവസരം ജയസൂര്യ മുതലാക്കി. ആദ്യ ടെസ്റ്റ് സെഞ്ചുറി അങ്ങനെ അഡ്‌ലെയ്ഡിൽ പിറന്നെങ്കിലും സ്റ്റീവ് വോയുടെ പേരിൽ കുറിക്കപ്പെട്ട സീരീസിൽ 3-0 വൈറ്റ് വാഷ് ശ്രീലങ്കക്ക് ഒഴിവാക്കാനായില്ല. പക്ഷേ ക്യാപ്റ്റൻ രണതുംഗെയുടെ മനസ്സിൽ അടുത്ത ലോകകപ്പിനുള്ള തൻ്റെ ടീമിൻ്റെ ഓപ്പണിങ്ങ് ജോഡി രൂപപ്പെട്ടിരുന്നു. ജയസൂര്യക്കു കൂട്ടായി അതുവരെ മിഡിൽ ഓർഡറിൽ അടിച്ചു കളിച്ചിരുന്ന വിക്കറ്റ് കീപ്പർ റൊമേഷ് കലുവിതരണയെ ശ്രീലങ്ക വേൾഡ് സീരീസ് കപ്പിലും ലോകകപ്പിലും ഓപ്പണിങ്ങിനയച്ചു. ലോകകപ്പിൽ 221 റൺസും ഏഴു വിക്കറ്റും നേടിയ ജയസൂര്യയെ പ്ലെയർ ഓഫ് ദ് ടൂർണമെൻ്റ് ആയി തെരഞ്ഞെടുക്കുമ്പോൾ, അത് റൺ കണക്കുകൾക്കുപരി എഴുതിത്തള്ളപ്പെട്ട ഒരു ടീമിന് ലോകകപ്പ് സമ്മാനിക്കാൻ കാർമികത്വം വഹിച്ചതിൻ്റെ അംഗീകാരം കൂടിയായിരുന്നു. ഓപ്പണറായി 383 ഏകദിന ഇന്നിങ്സിൽ ഇറങ്ങിയ അദ്ദേഹം നേടിയത് 12740 റൺസാണ്. ടെസ്റ്റിലാവട്ടെ 152 ഇന്നിങ്ങ്സിൽ ഓപ്പണറായപ്പോൾ അദ്ദേഹം ആറായിരത്തിനടുത്ത് റൺസ് നേടി. ട്രിപ്പിൾ സെഞ്ചുറി നേടിയ ആദ്യ ശ്രീലങ്കക്കാരനായതും ഓപ്പണറായിത്തന്നെ. [![](https://cdn.boolokam.com/articles/2023/06/dqdffffff.jpg)](https://cdn.boolokam.com/articles/2023/06/dqdffffff.jpg)എതിരാളികളെ തച്ചുതകർക്കുന്ന ജയസൂര്യയിൽ നമ്മൾ ശ്രദ്ധിക്കാത്ത ചില പ്രകടനങ്ങളുമുണ്ട്. ഏകദിനത്തിൽ 323 വിക്കറ്റുകളുള്ള ജയസൂര്യ 13000ത്തിലധികം റൺസും നേടുമ്പോൾ, ഇത്രയും നേട്ടം കൈവരിച്ച ഏക ഇടംകയ്യനാണ്. ഷെയ്ൻ വോൺ നേടിയതിനെക്കാൾ കൂടുതൽ വിക്കറ്റും അഞ്ചു വിക്കറ്റ് പ്രകടനങ്ങളും അദ്ദേഹത്തിന് ഏകദിന ഫോർമാറ്റിൽ ഉണ്ടെന്നത് കൗതുകകരമാണ്. 2000 ൽ മുത്തയ്യ മുരളീധരൻ ഇന്ത്യക്കെതിരെ ഒരു കളിയിൽ ഏഴു വിക്കറ്റ് എടുക്കുന്നതു വരെ, 1993 ൽ ഇംഗ്ലണ്ടിനെതിരെ ജയസൂര്യ നേടിയ 6/29 ആയിരുന്നു അവരുടെ മികച്ച ബൗളിങ്ങ്. ക്യാപ്റ്റനെന്ന നിലയിൽ 117 ഏകദിനങ്ങളിൽ 65 വിജയങ്ങളും 38 ടെസ്റ്റിൽ 18 വിജയങ്ങളുമുള്ള ജയസൂര്യ ശ്രീലങ്കയുടെ മികച്ച നായകരിൽ ഒരാൾ കൂടിയാണ്. കരിയറിൻ്റെ സായന്തനത്തിൽ അഞ്ചു വർഷങ്ങളിൽ കളിച്ച മുപ്പത് T20 ഇന്നിങ്ങ്സുകളിൽ നിന്ന് അറുനൂറിലേറെ റൺസും മുപ്പത് IPL മത്സരങ്ങളിൽ നിന്ന് സെഞ്ചുറിയുൾപ്പെടെ എഴുനൂറിലേറെ റൺസും നേടിയതിൽപ്പോലും ശ്രീലങ്കൻ ക്രിക്കറ്റ് ലോകത്തിന് സമ്മാനിച്ച ആ മഹാപ്രതിഭയുടെ കയ്യൊപ്പ് കാണാം.