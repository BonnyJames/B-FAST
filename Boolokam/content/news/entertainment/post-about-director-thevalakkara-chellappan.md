---
author: Beaumaris
categories:
- Entertainment
comment_count: 0
date: 2022-06-29 11:05:53
draft: false
image: https://cdn.boolokam.com/articles/2022/06/hrhrhrhh-2.jpg
like_count: 20449
share_count: 4124
tags:
- malayalam cinema
- thevalakkara cheppan director
title: സംവിധായകൻ തേവലക്കര ചെല്ലപ്പൻ എന്ന ദുരന്തനായകൻ
view_count: 301913
---

**ചലച്ചിത്ര സംവിധായകൻ പ്രശാന്ത് എന്ന തേവലക്കര ചെല്ലപ്പൻ്റെ 6-ാം ചരമവാർഷികം ????** ചെലവു കുറഞ്ഞ ചിത്രങ്ങളുടെ സംവിധായകൻ എന്ന നിലക്ക് പ്രശസ്തനായിരുന്ന പ്രശാന്ത് എന്ന പേരിൽ കൂടി അറിയപ്പെടുന്ന സംവിധായകനും സഹസംവിധായകനുമായ തേവലക്കര ചെല്ലപ്പ‍ന്‍. ഏകദേശം പതിനാലോളം ചിത്രങ്ങളി‍ല്‍ സംവിധായകനായും, സീരിയല്‍ സംവിധായകനായും, നിരവധി സൂപ്പര്‍ഹിറ്റ് ചിത്രങ്ങളുടെ സഹസംവിധായകനായും അദ്ദേഹം തിളങ്ങിയിരുന്നു. കൊല്ലത്തെ തേവലക്കര ഗ്രാമത്തില്‍ കുഞ്ഞില, കൊച്ചിക്ക ദമ്പതികളുടെ മകനാണ് തേവലക്കര ചെല്ലപ്പന്‍. 1973 ല്‍ പന്തളം പോളിടെക്നിക്കില്‍ പഠിക്കുന്നതിനിടെ സിനിമാമോഹവുമായി കോടമ്പാക്കത്തേക്കു വണ്ടികയറി. അവസരംതേടി കോടമ്പാക്കത്ത് കുറെ അലഞ്ഞു. കയ്യക്ഷരത്തിന്റെ മികവു കാരണം സിനിമാ കഥയെഴുത്തുകാരുടെ സഹായിയായി ആരംഭിച്ചു. ഒടുവില്‍ നടന്‍ സത്യന്റെ നിര്‍ദേശപ്രകാരം അന്നത്തെ സൂപ്പര്‍ സംവിധായകന്‍ എം കൃഷ്ണന്‍നായരുടെ അസിസ്റ്റന്റായി സിനിമയില്‍ രംഗപ്രവേശം. ജോഷി, ശശികുമാ‍ര്‍, പി.ജി.വിശ്വംഭ‍ര‍ന്‍‍‍, കെ.ജി. രാജശേഖരൻ, കെ.എസ്. ഗോപാലകൃഷ്ണൻ,അഗസ്റ്റിൻ പ്രകാശ് തുടങ്ങി നിരവധി സൂപ്പർ ഹിറ്റ് മേക്കർമാരുടെ സഹ സംവിധായകനായി. സംവിധാനത്തിന്റെ സാങ്കേതിക വശങ്ങള്‍ സ്വായത്തമാക്കിയ ചെല്ലപ്പന്‍ സംവിധായകന്റെ മേലങ്കിയണിഞ്ഞു. മമ്മൂട്ടി, ഗീത, തിലകന്‍ എന്നിവര്‍ അഭിനയിച്ച 'ആളൊരുങ്ങി അരങ്ങൊരുങ്ങി' ആയിരുന്നു സംവിധാനം ചെയ്ത ആദ്യസിനിമ. മമ്മൂട്ടി, സുരേഷ്ഗോപി, മുകേഷ്, ജഗദീഷ്, സിദ്ദീഖ്, ശോഭന തുടങ്ങിയ താരങ്ങളുടെ വളര്‍ച്ചയ്ക്കു പിന്നിലും ചെല്ലപ്പന്റെ കൈയൊപ്പ് പതിഞ്ഞു. ![](https://cdn.boolokam.com/articles/2022/06/hrhrhrhh-2.jpg)സില്‍ക്ക് സ്മിതയെ നായികയാക്കി സംവിധാനംചെയ്ത 'മിസ് പമീല' ബോക്സ് ഓഫീസില്‍ ചരിത്രം കുറിച്ചു. ഇതിനിടെ ത്യാഗരാജനെ നായകനാക്കി 'വിധിമുറൈ' എന്ന തമിഴ് ചിത്രവും സംവിധാനം ചെയ്തു. 'ആളൊരുങ്ങി അരങ്ങൊരുങ്ങി' സിനിമ മുതൽ 'മുമ്പേ പറക്കുന്ന പക്ഷി' വരെ അറുപത്തഞ്ചിലധികം സിനിമകളുടെ സഹസംവിധായകനായും 14 സിനിമകളുടെയും നിരവധി സീരിയലുകളുടെയും സംവിധായകനായും തിളങ്ങിയ ചെല്ലപ്പന്‍ ചലച്ചിത്രലോകത്തിന് കൊല്ലം സംഭാവനചെയ്ത പ്രതിഭകളില്‍ പ്രമുഖനായിരുന്നു. അവസാന കാലമായപ്പോഴേക്കും ചെല്ലപ്പന്‍ രോഗബാധിതനായി. ഇരുവൃക്കകളുടേയും പ്രവര്‍ത്തനം നിലച്ച് ദുരിതങ്ങളിലൂടെയായിരുന്നു തുടര്‍ന്നുള്ള ജീവിതം. ![](https://cdn.boolokam.com/articles/2022/06/hhrrrrr.jpg)വൃക്കരോഗത്തിനൊപ്പം ഹൃദ്രോഗവും പ്രമേഹവും വേട്ടയാടി. ശാസ്താംകോട്ടയിലെ ഒരു ഡോക്ടറുടെ ദയാവായ്പില്‍ വാടക ഒഴിവാക്കിനല്‍കിയ വീട്ടിലായിരുന്നു അവസാന നാളുകള്‍ കഴിച്ചുകൂട്ടിയത്. സ്വകാര്യ ആശുപത്രിയില്‍ ആഴ്ചയില്‍ രണ്ടുതവണ ഡയാലിസിസ് നടത്തിയാണ് ജീവന്‍ നിലനിര്‍ത്തിയിരുന്നത്. സര്‍ക്കാരിന്റെ കാരുണ്യ പദ്ധതിപ്രകാരമാണ് ഡയാലിസിസ് നടത്തിവന്നത്. ചലച്ചിത്ര അക്കാദമി മാസംതോറും നല്‍കുന്ന 1000 രൂപ പെന്‍ഷന്‍ ഒഴികെ കലാകാരനെന്ന നിലയില്‍ സര്‍ക്കാരില്‍നിന്നു മറ്റ് ആനുകൂല്യങ്ങളൊന്നും ലഭിച്ചിരുന്നില്ല. സംവിധായകരുടെ സംഘടനയായ ഫെഫ്കയില്‍നിന്ന് 2000 രൂപയും ലഭിച്ചിരുന്നു. ഗീതയാണ് ഭാര്യ. അനന്തു, പ്രതിഭ എന്നിവർ മക്കൾ. 2015 ജൂൺ 29 ന് അന്തരിച്ചു. അഭ്രപാളിയില്‍ ഹിറ്റുകളുടെ പെരുമഴപെയ്യിച്ച സംവിധായകന്‍ തേവലക്കര ചെല്ലപ്പൻ വെള്ളിത്തിരയില്‍ താന്‍ വരച്ചുകാട്ടിയ ദുരന്തകഥയിലെ നായകന്റെ വേഷപ്പകര്‍ച്ചയായിരുന്നു അദ്ദേഹത്തിന്റെ ജീവിതം. സിനിമയ്ക്കും ചികിത്സയ്ക്കും വേണ്ടി സ്വത്തുക്കളെല്ലാം വില്‍ക്കേണ്ടിവന്നു. രോഗക്കിടക്കയില്‍ സാന്ത്വന സ്പര്‍ശം ഏകിയിരുന്നത് നടന്‍ മമ്മൂട്ടി മാത്രമാണ്.സ്വന്തമായൊരു വീടും ആശുപത്രിയില്‍പോകാന്‍ പഴയൊരു കാറും വേണമെന്ന ആഗ്രഹമായിരുന്നു അവസാന നാളുകളില്‍ അദ്ദേഹം സുഹൃത്തുക്കളോടു പങ്കുവച്ചത്. **കടപ്പാട് : വായനക്കൂട്ടം (കലാഗ്രാമം ബുക്ക്‌ ക്ലബ്ബ് )**