---
author: Beaumaris
categories:
- Entertainment
comment_count: 0
date: 2022-09-11 15:01:14
draft: false
image: https://cdn.boolokam.com/articles/2022/09/wfw-1r2r-1-1-2.jpg
like_count: 7229
share_count: 3693
tags:
- Featured
- SHARUKH KHAN
- vinnaithandi varuvaya
title: ആ സിനിമയിലെ കാർത്തിക്കിന്റെയും, ജീവിതത്തിൽ ഷാറൂഖ് ഖാന്റെയും വേദന ഒന്നാണ്
view_count: 133229
---

**Theju P Thankachan** ഏത് വേദി കിട്ടിയാലും ഷാറൂഖ് ഖാൻ കേൾവിക്കാരുമായി പങ്കുവെയ്ക്കുന്ന അദ്ദേഹത്തിന്റെ വ്യക്തിജീവിതത്തിലെ ദുരന്തപൂർണ്ണമായ ഒരേടുണ്ട്. ഒരു താരമാകുന്നതിന് മുൻപ്,നടൻ ആകുന്നതിന് മുൻപ് സ്വന്തം മാതാപിതാക്കളെ തനിക്ക് നഷ്ടപ്പെട്ട കഥ.അതാണ് ബോളിവുഡ് രാജാവിന്റെ ഏറ്റവും വലിയ സ്വകാര്യ സങ്കടം.ആ സൂപ്പർതാരത്തിന്റെ തീരാദുഖം. വീട്ടുകാരുടെ മരണം അദ്ദേഹത്തെ വിഷമിപ്പിച്ചു കൊണ്ടേയിരിക്കാൻ കാരണം അവർ അകാലത്തിൽ പൊലിഞ്ഞു എന്നതാണ്. ദരിദ്രരായി ജീവിച്ച് ദരിദ്രരായി തന്നെ ആ ദമ്പതികൾ കടന്നുപോയി. സ്വന്തം മകൻ ലോകത്തിന്റെ മുഴുവൻ ആദരവും സ്നേഹവും നേടുന്നതും ആധുനിക ഇന്ത്യയുടെ മുഖം തന്നെ ആയി മാറുന്നതും കാണാൻ അച്ഛനമ്മമാർക്ക് കഴിയാതെ പോയി എന്നതിനേക്കാൾ കിംഗ്‌ ഖാനെ വിഷമിപ്പിക്കുന്നത് തനിക്ക് ഇന്ന് സ്വന്തമായുള്ള സൗകര്യങ്ങൾ അനുഭവിക്കാൻ സാധുക്കളായ തന്റെ മാതാപിതാക്കൾക്ക് അവസരം ലഭിച്ചില്ലല്ലോ എന്നതാണ്. പണത്തിന്റെ ദൗർലഭ്യം ജീവിച്ചറിഞ്ഞതാണ് ഖാനും അദ്ദേഹത്തിന്റെ കുടുംബവും. അതുകൊണ്ട് തന്നെ പണം കൊടുത്താൽ മാത്രം സ്വന്തമാക്കാൻ കഴിയുന്ന ഭൗതികതകൾ എന്നെന്നും അന്യമായിരുന്ന ഉമ്മയ്ക്കും വാപ്പയ്ക്കും ഒരിടത്തരം ജീവിതനിലവാരം എങ്കിലും ലഭ്യമാക്കണം എന്ന് ആ മകൻ ആഗ്രഹിച്ചിരുന്നു. എന്നാൽ സിനിമാപ്രവേശനത്തിന് കുറച്ച് വർഷങ്ങൾ മാത്രം ബാക്കിയുള്ളപ്പോൾ ഷാറൂഖിന് തന്റെ പിതാവിനെ നഷ്ടപ്പെട്ടു. അന്ന് മാന്യമായ ഖബറടക്കം നൽകാൻ കഴിയാത്തതിലെ നിരാശ രണ്ട്‌ പതിറ്റാണ്ടുകൾക്കിപ്പുറം ടെക്‌സസിൽ വെച്ച് നടത്തിയ ടെഡ് ടോക്‌സിൽ അദ്ദേഹം നമ്മോട് പറയുന്നുണ്ട്. താമസിയാതെ അദ്ദേഹത്തിന്റെ ഉമ്മയും ഓർമ്മയായി; കോളിളക്കം സൃഷ്ടിച്ച ബാസിഗർ ഇറങ്ങുന്നതിന് വെറും രണ്ട് വർഷം മുൻപ്.! ബാന്ദ്രയിലെ ഏറ്റവും വിലകൂടിയ കടലോരവസതിയിലെ സുഖസുഷുപ്തിയിലും അദ്ദേഹത്തെ അസ്വസ്ഥപ്പെടുത്തുന്നുണ്ടാകും മരണം സമ്മാനിച്ച നഷ്ടബോധം;ഒരു രാത്രിയെങ്കിലും സ്വസ്ഥമായി മയങ്ങാൻ വിധിയില്ലാതെ രണ്ട് ജീവിതങ്ങൾ തന്നെ കടന്ന് പോയല്ലോ എന്നതോർത്ത്.സമ്പൽസമൃദ്ധി എത്ര വ്യർത്ഥമാണ് എന്ന് ഷാറൂഖിന് ആരും പറഞ്ഞു കൊടുക്കേണ്ടി വരില്ല. കാരണം സക്‌സസ്ഫുൾ ആയപ്പോഴും അദ്ദേഹത്തെ ഉപദ്രവിച്ചുകൊണ്ടിരിക്കുന്നത് പാരന്റ്സിന്റെ മരണമാണ്. അവർക്ക് നിഷേധിക്കപ്പെട്ട സുരക്ഷിത ജീവിതമാണ്. ആ പാവം മനുഷ്യർ അരിഷ്ടിച്ചു കഴിയേണ്ടി വന്നതിലുള്ള ബുദ്ധിമുട്ടാണ്. ഷാറൂഖിനെ ഓർക്കുമ്പോൾ വേദനയോടെ കൂടെ തെളിയുന്ന മറ്റൊരു മുഖമാണ് വിണ്ണൈത്താണ്ടി വരുവായായിലെ കാർത്തിക്കിന്റേത്. തൊഴിൽരഹിതനായ സംവിധാനമോഹി. വെറുതെ പ്രണയിച്ചു നടക്കുകയാണ് കാർത്തിക്കും ജെസ്സിയും പ്രസ്തുത സിനിമയിൽ മുഴുവൻ. 'മന്നിപ്പായാ' യുടെ പശ്ചാത്തലം തന്നെ പല റെസ്റ്റോറന്റിലുമിരുന്നുള്ള ഇരുവരുടെയും പ്രേമസല്ലാപമാണ്. അപ്പോഴെല്ലാം സ്‌ട്രൈക് ചെയ്യാറുള്ളൊരു കാര്യമാണ് കാർത്തിക്കിന്‌ വരുമാനം ഇല്ലല്ലോയെന്നുള്ളത്. പാട്ടിന്റെ സന്ദർഭത്തിൽ ജെസ്സി കാർത്തിക്കിന്‌ വേണ്ടി ഷർട്ട് തിരഞ്ഞെടുക്കുന്നത് കാണിക്കുന്നുണ്ട്. അത് ജെസ്സിയുടെ സമ്മാനമാവാം. എങ്കിൽ ജോലിയില്ലാത്ത കാർത്തിക്കിന്റെ ഫ്രസ്‌ട്രേഷൻ എത്രത്തോളം ആയിരിക്കും എന്ന് ആലോചിച്ചിട്ടുണ്ട്. കാമുകി വർക് ചെയ്യുന്ന ഒരാളായിരിക്കുന്ന സാഹചര്യത്തിൽ പ്രത്യേകിച്ചും. ചിലവ് കാമുകി വഹിക്കുന്നതിൽ കാർത്തിക്കിന് ഈഗോ ഉണ്ടെന്നൊന്നുമല്ല പറയുന്നത്. ഉദ്ദേശിച്ചത് മറ്റൊന്നാണ്. എന്നെങ്കിലും സിനിമാജോലിയിൽ കയറി ശമ്പളം പറ്റിയതിന് ശേഷം ജെസ്സിക്കും എന്തെങ്കിലും വാങ്ങിക്കൊടുക്കണം എന്ന് കാർത്തിക്കും ആഗ്രഹിച്ചിട്ടുണ്ടാവില്ലേ.. ![](https://cdn.boolokam.com/articles/2022/09/wfw-1r2r-1-1-2.jpg)കമിതാക്കളുടെ ഇടയിൽ പ്രണയകാലത്ത് ഇത്തരം സമ്മാനങ്ങൾ ഒക്കെ വളരെ വിലപ്പെട്ടത് കൂടിയാവുമ്പോൾ കാർത്തിക്ക് എന്തായാലും അതിനെ കുറിച്ച് സ്വപ്നം കണ്ടിരിക്കണം. പക്ഷേ കാർത്തിക്കിന് അവന്റെ ആദ്യ സിനിമയുടെ കഥ സമ്മാനമായി കൊടുത്തിട്ട് അവൾ ഇറങ്ങിപ്പോയി. തിരിച്ചൊന്നും നൽകാൻ കഴിയാതെ നിസ്സഹായനായിക്കൊണ്ട് കാർത്തിക്കിന്റെ അരങ്ങേറ്റം. ആദ്യ സിനിമയുടെ പ്രതിഫലത്തിൽ നിന്ന് ജെസ്സിക്ക് നൽകാൻ കാർത്തിക്ക് എന്തെല്ലാം പ്ലാൻ ചെയ്തിരുന്നിരിക്കണം..നല്ലൊരു വാച്ച്..ഒരു കോണ്ടിനെന്റൽ ഊണ്.അല്ലെങ്കിലൊരു കുർത്തി..അതുമല്ലെങ്കിൽ അവർ എന്നും ചെന്നിരിക്കാറുള്ള കടലോരത്ത് ഒരു സർപ്രൈസ് ബെർത്ത്ഡേ പാർട്ടി.. എന്നാൽ കാർത്തിക്കിന്റേത് വല്ലാത്തൊരു ദുര്യോഗമാണ്. പ്രഥമചിത്രത്തിന് അവാർഡ് വാങ്ങിക്കാൻ സ്റ്റേജിൽ കയറുമ്പോൾ ആഹ്ലാദത്തിന് പകരം അയാളെ തേടിയെത്തുക കാമുകിയോടൊത്ത് ചിലവിടാനാവാതെ പോയ അനേകം സായാഹ്നങ്ങളുടെ നഷ്ടബോധം ആയിരിക്കും. ജോലി ചെയ്തുണ്ടാക്കിയ പണമുപയോഗിച്ച് ഒരു മണൽത്തരി പോലും കാമുകിക്ക് വേണ്ടി മാറ്റിവെയ്ക്കാൻ ഭാഗ്യം ഇല്ലാത്ത കാർത്തിക്കിന്റെയും മാതാപിതാക്കളെ പരിപാലിക്കാൻ ആവാത്തത്തിൽ വിഷമിക്കുന്ന ഷാറൂഖ് ഖാന്റെയും വേദന ഒന്നാണ്. അതവരെ വിടാതെ പിന്തുടരും. സകല സന്തോഷങ്ങളുടെയും പ്രസരിപ്പ് കെടുത്തിക്കളഞ്ഞ് അവരെ നോവിച്ചു കൊണ്ടേയിരിക്കും. If pain finds you at your happiest moment, then that is the most terrible of all pains.