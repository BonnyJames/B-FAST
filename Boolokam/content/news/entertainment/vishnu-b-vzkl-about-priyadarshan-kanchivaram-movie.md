---
author: Beaumaris
categories:
- Entertainment
comment_count: 0
date: 2022-10-27 08:52:55
draft: false
image: ''
like_count: 3760
share_count: 2118
tags:
- kanchivaram movie
- priyadarshan
title: മറ്റു സിനിമകൾ ബുദ്ധികൊണ്ടെങ്കിൽ 'കാഞ്ചീവരം' മനസ്സ് കൊണ്ടാണ് പ്രിയദർശൻ ചെയ്തത്
view_count: 103369
---

**കാഞ്ചീവരം (2008)** **Vishnu B Vzkl** “താമരേ, എൻ റാസാത്തി! നീ വളർന്ത് സമഞ്ച് കല്യാണം കെട്ടിക്കുമ്പോത് ഉന്നൈ പട്ടുസേലൈ കെട്ടി താ അനുപ്പുവേ". കാഞ്ചീപുരത്തെ നെയ്ത്തുകാരൻ വെങ്കടം തന്റെ മകൾക്ക് നൽകിയ ഉറപ്പ് കേൾക്കുമ്പോൾ നാട്ടുകാരും വീട്ടുകാരും ഒരു പോലെ ആശ്ചര്യപ്പെടുകയാണ്. പണ്ട് ഭാര്യയ്ക്ക് നൽകാൻ കഴിഞ്ഞില്ല പിന്നെയാണ് മകൾക്ക്. എന്നാൽ വെങ്കടം ഉറച്ചു തന്നെയായിരുന്നു. തറിയിലെ ജോലി കഴിഞ്ഞു വരുമ്പോൾ അയാൾ നൂലുകൾ മോഷ്ടിച്ചു കൊണ്ടുവന്നു. വീട്ടിലെ തൊഴുത്തിൽ തറിയുണ്ടാക്കി പതുക്കെ നെയ്തു തുടങ്ങി. മകൾക്ക് കല്യാണപ്രായമാകുമ്പോൾ അത് പൂർത്തിയാകുമെന്ന് പ്രതീക്ഷിച്ചു. പക്ഷെ അയാളെ ഒന്നിനു പുറകേ ഒന്നായി ദുരന്തങ്ങൾ വേട്ടയാടുകയായിരുന്നു. സിനിമ ആരഭിക്കുമ്പോൾ വെങ്കടം ഒരു ബസ്സിൽ പോലീസ് അകമ്പടിയിൽ തന്റെ നാട്ടിലേക്ക് പരോൾ കിട്ടി വരികയാണ്. ബസ്സ് യാത്രയിൽ നടക്കുന്ന സംഭവങ്ങൾ അയാളെ തന്റെ ഭൂതകാലത്തിലേക്കു കൊണ്ടുപോകുന്നു. 1920കളിൽ തുടങ്ങി സ്വാതന്ത്ര്യാനന്തരം വരെയുള്ള അയാളുടെ ജീവിതമാണ് സിനിമ അതിമനോഹരമായി പ്രേക്ഷകനെ പരിചയപ്പെടുത്തുന്നത്.കാഞ്ചീപുരം എന്ന ക്ഷേത്ര നഗരം നൂറ്റാണ്ടുകളായി അറിയപ്പെടുന്നത് ലോകമെങ്ങും പ്രശസ്തമായ പട്ടു വസ്ത്രങ്ങളുടെ പേരിലാണ്. അവിടുത്തെ തൊഴിലാളികൾ കരാർ അടിസ്ഥാനത്തിലാണ് ജോലി ചെയ്തിരുന്നത്. ജീവിതകാലം മുഴുവനും ഒരു മുതലാളിയുടെ കീഴിൽ പണിയെടുക്കണം. പട്ടു നെയ്തുകഴിഞ്ഞാൽ പിന്നീട് അതിൽ അവകാശമില്ല. മുതലാളി തരുന്ന കൂലിയും വാങ്ങിപ്പോവുക. തങ്ങളുടെ കഴിവിന്റെ ഫലം അനുഭവിക്കാനോ മാന്യമായി ജീവിക്കാനോ അവർക്കു കഴിയുന്നില്ല. താൻ നെയ്ത പട്ടിൽ വധുവായി അണിഞ്ഞൊരുങ്ങിയ മുതലാളിയുടെ മകളെ കാണാൻ ഭാര്യയുമായി പോകുന്ന വെങ്കടത്തിന്റെ രംഗങ്ങൾ അന്നത്തെ കാലത്ത് കാഞ്ചിപുരത്തെ തൊഴിലാളികൾ നേരിട്ട വിവേചനങ്ങൾ കാണിച്ചു തരുന്നു.ചൂഷണം ചെയ്യപ്പെട്ട തൊഴിലികൾക്കിടയിൽ കമ്മ്യൂണിസ്റ്റ്‌ പ്രസ്ഥാനം കരുത്തു നേടുന്നതും ഒടുവിൽ മകൾക്ക് നൽകിയ ഉറപ്പ് പാലിക്കാൻ തന്റെ ആദർശങ്ങളെ മറക്കേണ്ടിവരുന്ന ഒരു അച്ഛന്റെ അവസ്ഥയും അനുഭവിച്ചറിയുക തന്നെ വേണം. സിനിമയുടെ അവസാന രംഗങ്ങൾ ഉൾക്കിടിലെത്തോടെയല്ലാതെ കണ്ടിരിക്കാനാവില്ല. ഈ നൂറ്റാണ്ടിലെ ഏറ്റവും മികച്ച തമിഴ് സിനിമക്കളെടുത്താൽ അതിൽ ഈ പ്രിയദർശൻ സിനിമയും ഉണ്ടാകും. കലാ സംവിധാനം, ഛായാഗ്രഹണം, സംഗീതം, അഭിനേതാക്കളുടെ പ്രകടനം അങ്ങനെ എല്ലാ മേഖലയും മികച്ചു നിൽക്കുന്നു. ഇരുവറിനുശേഷം പ്രകാശ് രാജിന്റെ ഏറ്റവും മികച്ച കഥാപത്രമായി വെങ്കടം മാറി. മികച്ച നടൻ, മികച്ച സിനിമ വിഭാഗങ്ങളിൽ ദേശീയ പുരസ്കാരവും സിനിമ നേടി.പ്രിയദർശൻ ഒരിക്കൽ ഒരു ഇന്റർവ്യൂവിൽ പറഞ്ഞത് ഓർക്കുന്നു. "സിനിമകൾ ഞാൻ ബുദ്ധി കൊണ്ടും ചെയ്തിട്ടുണ്ട് മനസ്സ് കൊണ്ടും ചെയ്തിട്ടുണ്ട്. ബുദ്ധി കൊണ്ട് ചെയ്ത സിനിമകൾ ആണ് ബാക്കി എല്ലാം. പക്ഷെ മനസ്സ് കൊണ്ട് ചെയ്ത ഒരു സിനിമ അതാണ് കാഞ്ചീവരം''.