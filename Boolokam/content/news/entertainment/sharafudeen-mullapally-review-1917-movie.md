---
author: Beaumaris
categories:
- Entertainment
comment_count: 0
date: 2023-09-18 13:58:10
draft: false
image: https://cdn.boolokam.com/articles/2023/09/gge.jpg
like_count: 58351
share_count: 17193
tags:
- 1917 MOVIE
title: യഥാർത്ഥ യുദ്ധഭൂമിയിലെ രണ്ട് പട്ടാളക്കാരെ അവരറിയാതെ പിൻതുടർന്ന ഒരു അദൃശ്യ ക്യാമറ,'1917'
view_count: 1048461
---

**Sharafudeen Mullapally ** **1917** ചുറ്റും കാവൽ ഭടൻമാരുടെ വലയത്തിനുള്ളിലെ ഉരുക്കു കോട്ടകൾക്കുള്ളിലിരുന്ന് സുഭിക്ഷമായ ഭക്ഷണത്തിന് ശേഷം കൊഴുപ്പടിഞ്ഞ ശരീരത്തിൽ നിന്ന് ഒരു ഭരണാധികാരിയുടെ ഹീനമായ തലച്ചോറിലേക്ക് മൃഗീയമായ ചിന്താ തരംഗങ്ങളുടെ പ്രവാഹമാണ് ഒരു യുദ്ധമായി പരിണമിക്കുന്നത്. സ്വന്തം കൊട്ടാരത്തിനകത്ത് മാത്രം ചുരുങ്ങിക്കൂടിയ സമൃദ്ധിയുടെ മായയിലകപ്പെട്ട് പുറത്തെ പട്ടിണിയുടെ പര്യായങ്ങളെ കൂടുതൽ ദുരിതങ്ങളുടെ ഗർത്തങ്ങളിലേക്ക് തള്ളിയിടാനുള്ള അധികാരത്തിൻ്റെ അമരക്കാരനുണ്ടാവുന്ന ത്വരയാണ് യുദ്ധത്തിൻ്റെ തുടക്കം. ഓരോ യുദ്ധത്തിൻ്റേയും വിളവെടുപ്പ് ജീവഹാനിയും പട്ടിണിയും ദാരിദ്ര്യവും പാലായനവുമാണ്. ബാക്കിയാവുന്നത് നിരാലംബരായ ഒരു പിടി മനുഷ്യരുടെ കണ്ണീരാണ്. തകർക്കുന്നത് സാധാരണക്കാരുടേയും താഴേക്കിടയിലുള്ള പട്ടാളക്കാരുടേയും ഒരു പിടി സ്വപ്നങ്ങളാണ്. പ്രഥമ ലോക മഹായുദ്ധം കൊടുമ്പിരി കൊണ്ടിരിക്കുമ്പോൾ ആയിരത്തിന് മുകളിലുള്ള സഹപ്രവർത്തകരുടെ ജീവൻ രക്ഷിക്കാനായി സന്ദേശം കൈമാറാൻ നിയോഗിക്കപ്പെട്ടത് രണ്ട് ചെറുപ്പക്കാരായ പട്ടാളക്കാരെയാണ്. അത്യന്തം അപകടകരമായ യാത്ര പൂർത്തീകരിക്കാൻ പറ്റുമെന്ന് അവർക്ക് തന്നെ ഉറപ്പില്ല. എങ്കിലും അവർ യാത്ര തുടങ്ങുന്നു. വിജനമായ പച്ചപുതച്ച മൈതാനങ്ങളിലൂടെ എപ്പോഴും തേടി വരാവുന്ന മരണത്തെ പ്രതീക്ഷിച്ച് അവർ നടന്നു തുടങ്ങുന്നു.ഇടുങ്ങിയ പരിമിത സൗകര്യങ്ങളുള്ള ട്രഞ്ചിനുള്ളിലെ ശ്വാസം മുട്ടലിൽ നിന്ന് ശീതളിമയുടെ തണുത്ത കാറ്റ് അവർക്ക് ആശ്വാസം നൽകുന്നുണ്ടെങ്കിലും അതാസ്വദിക്കാൻ അവർക്കാവുന്നില്ല.മുള്ളുവേലി കവചങ്ങളെ വകഞ്ഞു മാറ്റി മുൻപോട്ട് പോവുമ്പോഴും തങ്ങൾക്ക് മുൻപേ ജീവൻ നഷ്ടപ്പെട്ടവരുടെ തണുത്ത് മരവിച്ച ശരീരങ്ങൾ മുള്ളുവേലികളിൽ തൂങ്ങിക്കിടക്കുന്ന കാഴ്ച അവരെ അമ്പരപ്പിക്കുന്നില്ല. ![](https://cdn.boolokam.com/articles/2023/09/gge.jpg)യാത്രയുടെ ഇത്തിരി ദൂരത്തിനപ്പുറത്ത് വെള്ളക്കെട്ടിൽ ജീർണ്ണിച്ചു കിടക്കുന്ന ശരീരങ്ങൾ എലികൾ ഭക്ഷണമാക്കി തുടങ്ങുന്ന കാഴ്ച അവരിൽ ഭയത്തിനു പകരം ഒരുതരം നിർവികാരതയാണുണ്ടാക്കുന്നത്. മനം മടുപ്പിക്കുന്ന പുറം കാഴ്ചകൾക്കപ്പുറത്ത് നിറയെ പൂക്കളുമായി ലജ്ജാവതിയായി നിൽക്കുന്ന ചെറിമരം അവരിൽ പുതിയ പ്രതീക്ഷയും ആത്മവിശ്വാസവും നൽകുന്നുണ്ട്. വെളുത്ത പൂക്കൾ ഒരു വേള അവരുടെ പരുക്കൻ ഹൃദയത്തെ തരളിതമാക്കുന്നുണ്ട്. അല്ലെങ്കിലും സ്നേഹവും കരുണയും പ്രണയവും മനസ്സിലില്ലാത്ത മനുഷ്യരുണ്ടാവുമോ ഭൂമിയിൽ.....! ചെറി മരത്തിലെ വെളുത്ത പൂക്കൾ നൽകിയ ഊർജ്ജത്തിൽ അവർ പിന്നേയും ലക്ഷ്യസ്ഥാനം തേടിയുള്ള യാത്ര തുടരുന്നു. അപ്രതീക്ഷിതമായി കടന്നു വന്ന മരണം കൂട്ടത്തിൽ ഒരുത്തനെ തട്ടിയെടുക്കുമ്പോൾ വെറുതേയാണെന്നറിഞ്ഞിട്ടും തിരിച്ചു വരാൻ അവനോട് സംയമനത്തോടെ പറയുന്നുണ്ട്. എന്നാൽ സ്വന്തം കുംടുംബത്തിൻ്റെ ഫോട്ടോ ആയുധമുണ്ടാക്കിയ മുറിവിൽ നിന്ന് ഒഴുകിയിറങ്ങുന്ന നെഞ്ചിലേക്കമർത്തി മരണത്തിലേക്ക് മയങ്ങി വീഴുന്നു. യുദ്ധഭൂമിയിൽ പിടഞ്ഞു തീരാനുള്ള വെളുത്ത പൂക്കൾക്ക് ഇതിനേക്കാൾ കൂടുതൽ ആഗ്രഹങ്ങളുണ്ടാവുന്നത് അതിമോഹമായിരിക്കണം...! ![](https://cdn.boolokam.com/articles/2023/09/ggg-1-scaled.jpg)ഇനിയുള്ള യാത്ര തനിച്ചാണ്. അത് ഏത് സമയവും പ്രതീക്ഷിച്ചതാണ്. ഇത്ര നേരത്തെയാവുമെന്നത് മാത്രമാണ് അപ്രതീക്ഷിതം. പട്ടാള ട്രഞ്ചിനുള്ളിലെ ആൾക്കൂട്ട ബഹളങ്ങൾക്കിടയിലും മരണത്തേയും അനാഥത്വത്തേയും ഏത് സമയവും പ്രതീക്ഷിക്കുന്നുണ്ട് ഏതൊരു പട്ടാളക്കാരനും. ദുർഘടവും അപകടകരവുമായ വഴികൾ ഇനിയും താണ്ടേണ്ടതുണ്ട്. കുറച്ചു നേരത്തേക്കെങ്കിലും മരണത്തെ തോൽപ്പിച്ചേ മതിയാവൂ. നെഞ്ചിൻ കൂടിനെ ലക്ഷ്യമാക്കി ചീറി വരുന്ന വെടിയുണ്ടകളിൽ നിന്ന് രക്ഷതേടി അയാൾ ഒളിക്കുന്ന ഇരുട്ടിൽ ഒരമ്മയും കുഞ്ഞും അയാളെ സ്വാഗതം ചെയ്യുന്നു. യുദ്ധത്തിൻ്റെ ഇരകളാണവർ. പട്ടിണിയുടെ അടയാളങ്ങളാണവർ. കുഞ്ഞിൻ്റെ നിഷ്കളങ്കമായ മുഖം അയാളിൽ വീണ്ടും പ്രതീക്ഷ നിറക്കുന്നു. യുവതിയുടെ വാക്ക് കേൾക്കാതെ അയാൾ വീണ്ടും യാത്ര തുടരുന്നു. ശരീരം തുളക്കാൻ പാകത്തിൽ ചീറിയടുത്ത വെടിയുണ്ടയെ തോൽപ്പിച്ച് അയാൾ കുത്തിയൊലിക്കുന്ന പുഴയിലേക്ക് എടുത്തു ചാടി. തനിക്ക് മുൻപേ ദൗത്യം നിറവേറ്റാനാവാതെ മരണത്തെ പുൽകിയ ഒട്ടനവധി ജീവനറ്റ ശരീരങ്ങൾ നദിയുടെ ഒഴുക്കു കുറഞ്ഞ ഭാഗത്ത് മീനുകൾക്ക് പോലും വേണ്ടാതെ കുമിഞ്ഞ് കൂടിയിട്ടുണ്ട്. വീർത്ത് അഴുകിത്തുടങ്ങിയ ശരീരങ്ങൾക്ക് മുകളിലൂടെ ആയാസപ്പെട്ട് നീന്തിക്കയറി ആ ചെറുപ്പക്കാരൻ ലക്ഷ്യസ്ഥാനത്തെത്തുന്നു. ഈ ചലച്ചിത്രം ഒരു മനോഹര കാവ്യമാണ്. യുദ്ധഭൂമിയിലെ തിരശ്ശീലക്ക് പിന്നിൽ നിന്നെഴുതിയെടുത്ത ചലച്ചിത്രകാവ്യം. ഒരൊറ്റ ഷോട്ടിൽ യുദ്ധത്തിൻ്റെ എല്ലാ ഭയവിഹ്വലതകളും ഒപ്പിയെടുത്ത ചിത്രം. യഥാർത്ഥ യുദ്ധഭൂമിയിലെ രണ്ട് പട്ടാളക്കാരെ അവരറിയാതെ പിൻതുടർന്ന ഒരു അദൃശ്യ ക്യാമറ കൊണ്ട് ഒപ്പിയെടുത്ത നൊമ്പരങ്ങൾ മാത്രം നൽകുന്ന കാവ്യം.