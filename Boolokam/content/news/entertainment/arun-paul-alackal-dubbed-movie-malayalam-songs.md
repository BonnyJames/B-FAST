---
author: Beaumaris
categories:
- Entertainment
comment_count: 0
date: 2022-08-09 06:25:52
draft: false
image: ''
like_count: 19136
share_count: 9135
tags:
- brahmasthra movie
- music
- VIKRANT RONA MOVIE
title: മമ്മൂക്ക ബിഗ് ബിയിൽ പറഞ്ഞ ഡയലോഗ് പോലെയാ, ഇപ്പോഴത്തെ ഡബ്ബ്ഡ് പാട്ടുകൾ കൊള്ളാം,
  എന്താ നിലവാരം
view_count: 384024
---

**Arun Paul Alackal** കെജിഎഫ് 2 ലേയും ശ്യാം സിംഗ് റോയിലെയും വിക്രാന്ത് റോണയിലെയും സീതാ രാമത്തിലെയും ഒക്കെ പാട്ടുകൾ മലയാളത്തിൽ കേൾക്കുമ്പോൾ മമ്മൂക്ക ബിഗ് ബിയിൽ പറഞ്ഞ ഡയലോഗ് പോലെയാ, ഇപ്പോഴത്തെ ഡബ്ബ്ഡ് പാട്ടുകൾ കൊള്ളാം, എന്താ നിലവാരം. മുൻപൊരിക്കൽ കെജിഎഫ് ചാപ്റ്റർ 1 -ലെ തമന്ന അതിഥി വേഷത്തിൽ വന്ന Jokae എന്ന പാട്ട് മലയാളത്തിൽ Jodi എന്ന വരികളിലായി എത്തിയതിനെ പറ്റി ഒരു പോസ്റ്റിട്ടിരുന്നു. (**Link > [Jokae song](https://wordpress-972788-3403151.cloudwaysapps.com/jokae-song-kgf/) **) ഈയിടെ സീതാരാമത്തിലെ മലയാളം മൊഴിമാറ്റം നടത്തിയ ഗാനങ്ങളെ കുറിച്ചും പോസ്റ്റിയിരുന്നു **(Link > [Seetharamam](https://wordpress-972788-3403151.cloudwaysapps.com/sitha-ramam-songs/))**. ശ്യാം സിംഗ റോയി കണ്ട ശേഷം എഴുതിയ കുറിപ്പിൽ അതിലെ മലയാളീകരിച്ച ഗാനങ്ങളെ പറ്റിയും പറഞ്ഞിരുന്നു. മൊഴിമാറ്റ സിനിമകളിലൂടെ സുപരിചിതനായ ജിസ് ജോയ് തന്നെ താൻ സംവിധാനം ചെയ്ത സിനിമയിൽ മലയാളത്തിലേക്ക് മാറ്റുന്ന അന്യഭാഷാ ഗാനങ്ങളെ ആക്ഷേപ ഹാസ്യരൂപേണ അവതരിപ്പിച്ചത് കൊണ്ടാണോ അതോ മലയാള താരങ്ങൾ തങ്ങളുടെ സ്വന്തം പ്രൊഡക്ഷൻ ഹൗസുകളുടെ കീഴിൽ എത്തിയ്ക്കുന്നത് കൊണ്ടാണോ എന്നറിയില്ല, മലയാളത്തിൽ ഈയിടെയായി ഇറങ്ങുന്ന തെലുങ്ക്, കന്നഡ even ഹിന്ദി സിനിമകളിലെ മലയാളത്തിലാക്കിയ ഗാനങ്ങൾക്ക് ഇടക്കാലത്ത് നഷ്ടമായി പോയി ഒരു ചന്തം തിരിച്ചു കിട്ടിയിട്ടുണ്ട്. 'ഏതോ പ്രിയ രാഗം മൂളി ഞാൻ', 'അഴകേ നീ എന്നെ പിരിയല്ലേ', 'ചെമ്പനീർ പൂവേ നീ' പോലുള്ള അല്ലു അർജുൻ തരംഗത്തിൽ പെട്ട മിക്കവരും പാടി നടന്നിരുന്ന ഗാനങ്ങളും ഹാപ്പി ഡേയ്‌സ്, ഇത് നമ്മുടെ ലോകം പോലുള്ള സിനിമകളിലെ ഗാനങ്ങളും ഒരു കാലത്ത് ട്രെൻഡിങ് ആയിരുന്നപ്പോഴും, OTT പ്ലാറ്റ്ഫോമുകളുടെയും ടെലഗ്രാമിന്റെയും ഒക്കെ ശക്തമായ കടന്നു വരവോടെ മലയാളികൾ അധികം പേരും അന്യഭാഷാ സിനിമകൾ കഴിവതും ഒറിജിനൽ ഭാഷയിൽ തന്നെ കാണുന്ന രീതിയിൽ ഒരു മാറ്റം സംഭവിച്ചത് കൊണ്ടോ അതോ ചാനലുകൾ അവരുടെ രീതിയിൽ മൊഴിമാറ്റം നടത്തി ഡയലോഗുകളും ഗാനങ്ങളും 'മുട്ടൻ കോമഡി' ആയി പോയത് കൊണ്ടോ ഈയിടെ വരെ dubbed songs അത്ര സുഖകരമായിട്ടല്ല വളർന്നിരുന്നത്. ഒറിജിനൽ ഭാഷയിൽ personal favorite ആയിരുന്ന രാം ചരണിന്റെ flop movie ഓറഞ്ചിലെ മ്യൂസിക്ക് ആൽബം ഒക്കെ യൂട്യൂബിൽ തപ്പിയെടുത്ത് മലയാളം കേട്ടപ്പോൾ സത്യം പറഞ്ഞാൽ ദേഷ്യമാണ് വന്നിരുന്നത്. പറ്റില്ലേൽ കളഞ്ഞിട്ടു പോടെയ് എന്നു പറയാൻ തോന്നുന്ന തരത്തിലുള്ള മലയാളം വരികൾ. എന്നാൽ പൃഥ്വിരാജ് പ്രൊഡക്ഷൻസ് മലയാളത്തിലേക്കെത്തിച്ച കെജിഎഫ് ചാപ്റ്റർ 2, ദുൽഖറിന്റെ വെയ്‌ഫെറർ ഫിലിംസ് വിതരണം ചെയ്ത വിക്രാന്ത് റോണ, സീതാ രാമം ഒക്കെ ആ പഴയ പ്രതാപകാലത്തേക്ക് ഡബ്ഡ് സോങ്‌സിനെ കൊണ്ടു പോകുന്നുണ്ട്. വിക്രാന്ത് റോണയിലെ ജാക്വിലിൻ ഫെർണാണ്ടസ് ചുവടുവെയ്ക്കുന്ന "രാ രാ റക്കമ്മ" എന്ന peppy number ഒക്കെ മലയാളത്തിലേക്ക് മാറപ്പെട്ടിട്ടുള്ളത് അത്യാവശ്യം ഡീസന്റ് ആയി തന്നെയാണ്. Fast paced പാട്ടുകൾ മലയാളത്തിലേക്ക് മാറ്റുമ്പോൾ മലയാള സിനിമയിൽ തന്നെ popular fast numbers തുലോം കുറവായ സാഹചര്യത്തിൽ പെട്ട് പൊതുവെ മോശമാകാറാണ് പതിവ്. എന്നാൽ സന്തോഷ് വർമ്മ വരികളെഴുതി ടിപ്പു, ഭദ്ര റജിൻ എന്നിവർ ആലപിച്ച പ്രസ്തുത ഗാനം വരികളിലെയും അലപാനത്തിലെയും മികവ് കൊണ്ട് വേറിട്ടു നിൽക്കുന്നുണ്ട്. തീയേറ്ററിൽ സിനിമ മലയാളം വേർഷനായി കണ്ടപ്പോൾ പാട്ടിന്റെ ഓളത്തിലും 3D യിൽ ജാക്വിലിൻ ഫെർണാണ്ടസിനെ അടുത്തു നിൽക്കുന്നത് പോലെ കാണുന്നതിലും ലയിച്ചിരുന്നപ്പോൾ വരികൾ ഒന്നും ശ്രദ്ധിച്ചിരുന്നില്ല (ഇന്നസന്റ് in ഇഷ്ടം .jpg). എന്നാൽ ഇപ്പോൾ അതിന്റെ മലയാളം lyirical video ആയി പാട്ടു കേട്ടപ്പോഴാണ് വരികളൊക്കെ കുറച്ചു കൂടി ശ്രദ്ധിക്കുന്നത്. &nbsp; [embed]https://youtu.be/pBKrGniiWP0[/embed] ഈ ലിസ്റ്റിലേക്ക് ചേർക്കാവുന്ന മറ്റൊരു ഡബ്ഡ് ഗാനമാണ് ബ്രഹ്‌മാസ്ത്ര എന്ന വരാനിരിക്കുന്ന ഹിന്ദി സിനിമയിലെ "കുങ്കുമമാകെ". ഹിന്ദി സിനിമാപാട്ടുകൾ മലയാളത്തിലേക്ക് മൊഴിമാറ്റുന്നത് ഒട്ടും തന്നെ സാധാരണയല്ലാത്ത സാഹചര്യമാണെന്നിരിക്കെ പ്രസ്തുത സിനിമയിലെ അരിജിത്ത് സിങ്ങ് പാടിയ കേസരിയാ എന്ന ഗാനത്തിന്റെ ശബരീഷ് വർമ്മ വരികളെഴുതി ഹിഷാം അബ്ദുൾ വഹാബ് ആലപിച്ച മലയാളം വേർഷൻ മികച്ച രീതിയിലാണ് വന്നിട്ടുള്ളത്. ഹിഷാമിന്റെ ശബ്ദം ആ പാട്ടിന്റെ ഏറ്റവും മികച്ച കണ്ടെത്തലാണ്. &nbsp; [embed]https://youtu.be/hlnt3opKi-c[/embed] മലയാളത്തിൽ വലിയ ബജറ്റും മാസ് ഓഡിയന്സിനെ തീയേറ്ററിലേക്ക് ആകർഷിക്കുന്ന രംഗങ്ങളുമായുള്ള സിനിമകൾക്ക് ക്ഷാമം നേരിടുന്നത് കൊണ്ടും, എന്നാൽ സൗത്ത് ഇന്ത്യയിലെ മറ്റു ഭാഷയിലെ ഇത്തരം സിനിമകൾ വലിയ ബോക്സോഫീസ് ചലനങ്ങൾ സൃഷ്ടിക്കുന്നത് കൊണ്ടും മലയാളത്തിലേക്ക് ഡബ്ബ് ചെയ്തിറക്കുന്ന പ്രസ്തുത സിനിമകളുടെ ഡബ്ബിങ് ക്വാളിറ്റി പ്രേക്ഷകരെ തീയേറ്ററിൽ എത്തിയ്ക്കുന്നതിൽ നല്ല പങ്കു വഹിയ്ക്കുന്നുണ്ടെന്ന് സിനിമയിലെ ബിസിനസ് തലകൾ മനസിലാക്കുന്നുണ്ട്. അതുകൊണ്ടാവാം dubbed versions ലും മുൻനിര എഴുത്തുകാരെയും മുൻനിര ഗായകരെയും സംഗീത വിഭാഗം ഏൽപ്പിക്കുന്നത്. എന്തായാലും തീയേറ്ററിൽ സിനിമ കാണുകയും കേൾക്കുകയും ചെയ്യുന്ന പ്രേക്ഷകന് ആരോചകമാകാത്ത വരികളും സംഭാഷണങ്ങളും ലഭിയ്ക്കുന്നത് എന്ത് കാരണം കൊണ്ടാണെങ്കിലും ഏത് ഭാഷയിലുള്ള സിനിമയെയും ആസ്വാദ്യയോഗ്യമാക്കും.