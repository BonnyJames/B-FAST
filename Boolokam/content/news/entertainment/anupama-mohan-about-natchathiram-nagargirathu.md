---
author: Beaumaris
categories:
- Entertainment
comment_count: 0
date: 2022-09-03 04:58:06
draft: false
image: ''
like_count: 119226
share_count: 60059
tags:
- natchathiram nagargirathu
- paa ranjit
title: അബ്യുസറെ കൂടെ നിർത്തിയല്ല പൊളിറ്റിക്കൽ കറക്ട്നെസ്സ് പഠിപ്പിക്കേണ്ടത്
view_count: 2291066
---

**Anupama Mohan** **അബ്യുസറെ കൂടെ നിർത്തിയല്ല പൊളിറ്റിക്കൽ കറക്ട്നെസ്സ് പഠിപ്പിക്കേണ്ടത്.** **(സ്പോയ്ലർ ഉണ്ട്)** പ്രണയം, ജാതി, ടോക്സിസിറ്റി, ജൻഡർ, സെക്ഷ്വാലിറ്റി, കൺസന്റ്, അബ്യൂസ്‌, അധികാരം, രാഷ്ട്രീയം തുടങ്ങിയവയെക്കുറിച്ചുള്ള പെരിഫെറലായ അവതരണമാണ് പാ. രഞ്ജിത്തിന്റെ നച്ചത്തിരം നഗർഗിരതു. ഇവയെകുറിച്ചൊന്നും യാതൊരു ധാരണയുമില്ലാത്ത ഒരാൾക്ക് എളുപ്പത്തിൽ മനസിലാക്കിയെടുക്കാൻ പറ്റുന്ന രീതിയിലാണ് സിനിമ പോകുന്നത്. ഒരു ഘട്ടത്തിലെത്തുമ്പോൾ സിനിമയിലെ അർജുൻ എന്ന കഥാപാത്രം റെനേ എന്ന കഥാപാത്രത്തെ സെക്ഷ്വലി അബ്യുസ് ചെയ്യാൻ ശ്രമിക്കുന്നുണ്ട്. ആ സീനിന്റെ ചെറിയ ഒരു വിവരണം പറയാം. അർജുൻ കാമുകിയോട് വഴക്കിട്ട്, മദ്യപിച്ച് ഓവറാവുന്നു. അവിടെയുള്ളവരെയെല്ലാം ഇൻസൾട്ട് ചെയ്യുന്നു. ശേഷം പാർട്ടിക്കിടയിൽ വെച്ച് അർജുൻ റെനെയെ അബ്യുസ് ചെയ്യാൻ ശ്രമിക്കുന്നു. റെനേ അവനെ തല്ലുന്നു. തൊട്ടടുത്ത സീനിൽ അവരുടെ സംഘത്തിൽ നിന്നും അർജുനെ പുറത്താക്കാൻ തീരുമാനമെടുക്കുമ്പോൾ റെനേ അത് തടയുന്നു. അയാൾക്ക് പൊളിറ്റിക്കലി കറക്ട് ആവാൻ അവസരം നൽകണമെന്നും നമ്മൾ ഒക്കെ അങ്ങനെയല്ലേ ഇത്രത്തോളം മാറിയതെന്നും പറയുന്നു. പൊളിറ്റിക്കലി കറക്ട് ആവുകയെന്നത് ലൈഫ് ലോങ്ങ് പ്രോസസ്സ് ആണെന്നും പറയുന്നു. ആ പോയിന്റ് വളരെ കൃത്യമാണ്. മനുഷ്യർക്ക് അവസരങ്ങൾ നൽകേണ്ടത് അത്യാവശ്യമാണ്. പക്ഷെ ഒരു അബ്യുസറെ കൂടെ നിർത്തി പൊളിറ്റിക്കൽ കറക്ട്നെസ്സ് പഠിപ്പിക്കുന്നതിലെ യുക്തി എനിക്കൊട്ടും വ്യക്തമായിട്ടില്ല.സൊസൈറ്റി ഒരു സർവൈവറെ ട്രീറ്റ് ചെയ്യുന്ന മോശം രീതിയുടെ പകർപ്പാണ് സിനിമയിലെ ഈ സീക്ക്വൻസ്. ഒരു അബ്യുസ് നടന്ന് കഴിഞ്ഞാൽ അബ്യുസറിന്റെ അനുകൂലികൾ നിരത്തുന്ന അതെ ന്യായീകരണങ്ങൾ തന്നെയാണ് നച്ചത്തിരം നഗർഗിരതു എന്ന സിനിമയും മുന്നോട്ട് വെക്കുന്നത്.അയാൾ മദ്യപിച്ചതുകൊണ്ട് അബദ്ധം പറ്റിയതാവും, കാലു പിടിച്ച് മാപ്പുപറഞ്ഞില്ലേ, നീ അവനെ തിരിച്ചു തല്ലിയില്ലേ... പിന്നെന്താ, അവൻ മാറി, നീ ക്ഷമിച്ച് കൊടുക്ക് എന്ന ന്യായീകരണങ്ങൾ തന്നെയാണ് ഇവിടെയും വരുന്നത്. പിന്നെ അർജുൻ എന്ന കഥാപാത്രത്തോട്‌ പ്രേക്ഷകർക്ക് സിമ്പതി തോന്നുന്ന പല എലമെന്റ്സും സിനിമയിൽ വരുന്നുണ്ട്. അബ്യുസിന് ശേഷം റെനെയും അവനും ഒന്നിച്ച്‌ ടൈം സ്പെൻഡ്‌ ചെയ്യുന്നതും സന്തോഷിക്കുന്നതും അത്ര പെട്ടെന്ന് നടക്കാൻ സാധ്യതയില്ലാത്ത, ചിലപ്പോൾ നടക്കാനേ സാധ്യതയില്ലാത്ത കാര്യങ്ങളാണ്. തനിക്ക് ഉണ്ടായ മോശം അനുഭവം മറക്കാനും ഒഴിവാക്കി വിടാനും ചിലർ തയ്യാറാവും (ക്ഷമിക്കാൻ സാധ്യതയില്ല). മറ്റു ചിലർക്ക് അത്‌ ഉണ്ടാക്കുന്ന മാനസിക പ്രശ്നങ്ങളും ട്രോമയും ഭീകരമായിരിക്കും. അതിനെ കുറിച്ചൊന്നും സിനിമയിൽ പറയുന്നില്ല. തന്നെ ഉപദ്രവിച്ച അബ്യുസറിനെ കൂടെ നിർത്തി നന്നാവാനുള്ള,' പൊളിറ്റിക്കലി കറക്ട്' ആവാനുള്ള അവസരം സർവൈവർ ചെയ്തു കൊടുക്കേണ്ടതില്ല. അയാളെ ഭക്ഷണം കഴിക്കാൻ കൂട്ടി കൊണ്ടുപോയി സംസാരിച്ച് നന്നാക്കിയെടുക്കലല്ല ഇവിടുത്തെ സ്ത്രീകളുടെ ജോലി. ചുരുക്കി പറഞ്ഞാൽ അബ്യുസറിനോട് ക്ഷമിക്കാൻ സ്ത്രീകൾ തയ്യാറാവേണ്ടതില്ല. അവർക്ക്‌ അവസരങ്ങളും കൊടുക്കേണ്ടതില്ല. അവർക്ക് നന്നാവണമെങ്കിൽ അവർ സ്വയം നന്നായിക്കോളും. പൊളിറ്റിക്കൽ കറക്ട്നസിനെ കുറിച്ച് സംസാരിക്കാൻ പാ രഞ്ജിത്ത് ഈ പ്ലോട്ട് തിരഞ്ഞെടുത്തത് ശരിയായെന്ന് തോന്നുന്നില്ല.