---
author: Beaumaris
categories:
- Entertainment
comment_count: 0
date: 2022-11-26 09:10:02
draft: false
image: ''
like_count: 45497
share_count: 16610
tags:
- anjali menon
- wonder women
title: ഓരോ പാവയെ നൽകിയപ്പോൾ പല ഭർത്താക്കൻമാർക്കും കുഞ്ഞിനെ എങ്ങനെ എടുക്കണം എന്നുപോലും
  അറിയുന്നില്ല
view_count: 801248
---

**മുഹമ്മദ് സഗീർ പണ്ടാരത്തിൽ** ആർ എസ് വി പി, ഫ്ലൈയിംഗ് യൂണികോൺ എന്റെർടൈമെന്റ്, ലിറ്റിൽ ഫിലിംസ് പ്രൊഡക്ഷൻസ് എന്നീ ബാനറിൽ റോണി സ്ക്രൂവാല, അഷി ദുവാ സാറ എന്നിവർ നിർമ്മിച്ച് അഞ്ജലി മേനോൻ സംവിധാനം ചെയ്ത വണ്ടർ വുമൺ എന്ന ചിത്രത്തിലെ സംഭാഷണങ്ങൾ ഇംഗ്ലീഷ്, മലയാളം, ഹിന്ദി, തമിഴ്, തെലുങ്ക്, മറാഠി ഭാഷകളെല്ലാം ഇടകലർന്ന് വരുന്നുണ്ടെന്നാലും ഇതൊരു ഇംഗ്ലീഷ് ചിത്രമാണ്.ഗർഭകാലത്തെ പരിചരണത്തേക്കുറിച്ച് പഠിക്കാനും മനസ്സിലാക്കാനുമായി നദിയ മൊയ്തുവിന്റെ നന്ദിത നടത്തുന്ന 'സുമന' എന്ന സ്ഥാപനത്തിലേക്ക് എത്തുന്ന ആറ് ഗർഭിണികളാണ് നിത്യ മേനോന്റെ നോറാ ജോസഫ്, പാർവ്വതി തിരുവോത്തിന്റെ മിനി, പത്മപ്രിയയുടെ കൃഷ്ണവേണി, സയനോര ഫിലിപ്പിന്റെ സായ, അമൃത സുഭാഷിന്റെ ജയ, അർച്ചന പദ്മിനിയുടെ ഗ്രേസി. പരമ്പരാഗത തമിഴ് കുടുംബത്തിൽ നിന്നാണ് കൃഷ്ണവേണി വരുന്നത്. മൂന്ന് ഗർഭങ്ങൾ അബോർഷനായ ശേഷം ചികിത്സയിലൂടെ ഗർഭം ധരിച്ച ആളാണ്‌ ജയ. ഗർഭിണി ആയപ്പോൾ കാമുകൻ ഉപേക്ഷിച്ച വിഷമം പേറിയാണ് മിനി വരുന്നത്. ബോർഡിങ്ങിലെ ഒറ്റപ്പെട്ട ബാല്യത്തിന് ശേഷം താൻ നേടിയ കരിയറിനെക്കാൾ മാതൃത്വത്തിനു പ്രഥമ സ്ഥാനം നൽകുന്ന ആളാണ് നോറ. ജീവിതത്തിൽ തന്റെതായ ഒരു സ്ഥാനം ആഗ്രഹിക്കുന്ന ഗായികയാണ് സായ. രണ്ടാമതും ഗർഭിണിയായതിന്റെ ആകുലത ഉള്ള സുമനയിലെ ജോലിക്കാരിയാണ് ഗ്രേസി. ഗർഭധാരണ കാലയളവിൽ അവരിൽ ഉണ്ടാകുന്ന സന്തോഷങ്ങളും വിഷാദങ്ങളും തെറ്റിദ്ധാരണകളും ആശയക്കുഴപ്പങ്ങളും ആവലാതികളുമെല്ലാം പങ്കുവെക്കുന്നുണ്ട്.അതോടൊപ്പം ആ സമയങ്ങളിൽ അവരുടെ ഭർത്താവിന്റെയും കുടുംബത്തിന്റെയും കരുതൽ എത്രമാത്രം പ്രധാനമാണെന്നും കാണിച്ചുതരുന്നുണ്ട്. വ്യത്യസ്ത പശ്ചാത്തലത്തിൽ നിന്നുള്ള ഇവർ പരിശീലനത്തിനിടയിൽ മിനി ഒഴിച്ചുള്ളവർ തമ്മിൽ വലിയൊരു ഹൃദയബന്ധം ഉടലെടുക്കുന്നുണ്ട്. കൂട്ടത്തിലുള്ളവരുമായി സുഹൃദ്ബന്ധം സ്ഥാപിക്കാൻ മിനിക്ക് തീരെ താൽപര്യമില്ല. അവളുടെ ആകെയുള്ള ശ്രദ്ധ ജനിക്കാൻ പോകുന്ന കുഞ്ഞ് മാത്രമാണ്. അത് നഷ്ടപ്പെടാൻ പാടില്ല. അതിനാൽ മാത്രമാണ് അവൾ ആ ക്ലാസ്സിൽ വരുന്നത്. മറാഠി സംസാരിക്കുന്ന ജയയ്ക്ക് ഇംഗ്ലിഷ് മനസ്സിലാവാത്ത ബുദ്ധിമുട്ടുണ്ട്. എന്നാൽ ഇവരുടെ ഭർത്താവ് ഉമേഷ് എന്തിനും ഏതിനും കൂട്ടായി ഒപ്പമുണ്ട്. സന്ദേശ് കുൽക്കർണി ഈ കഥാപാത്രത്തെ വളരെ മനോഹരമാക്കിയീട്ടുണ്ട്. അതോടൊപ്പം എല്ലാവരോടും പെട്ടെന്നിണങ്ങുന്ന നോറയും ജയയ്ക്കു തുണയാകുന്നു. സഞ്ജയാണ് നോറയുടെ ഭർത്താവ്. ഡോക്ടർ ഹാരിസ് സലീമാണ് ഈ കഥാപാത്രമായി വരുന്നത്. സായക്ക് ഭർത്താവ് ജോജോ നൽകുന്ന അമിതമായ സ്നേഹം വീർപ്പുമുട്ടലാണ് സമ്മാനിക്കുന്നത്. പ്രവീൺ പ്രേംനാനാഥാണ് ഈ കഥാപാത്രം ചെയ്തിട്ടുള്ളത്. വേണിക്ക് കൂട്ടായ അമ്മായിയമ്മയായി രാധാ ഗോമതി അമ്മായിയപ്പൻ നടൂർ ആകാശ് എന്നിവരും ഭർത്താവ് ബാലയുമുണ്ട്. ശ്രീകാന്ത് കെ വിജയനാണ് ഈ കഥാപാത്രം. നിത്യചിലവ് എങ്ങിനെയെന്നറിയാതെ ബുദ്ധിമുട്ടുന്ന ഗ്രേസിക്ക് കൂട്ടായി ഭർത്താവ് കണ്ണൻ ഒപ്പമുണ്ട്. അജയൻ അടാട്ടാണ് ഈ കഥാപാത്രം ചെയ്‌തിരിക്കുന്നത്.ഒരു സ്ത്രീ പ്രസവിക്കുമ്പോൾ ഒരമ്മ മാത്രമല്ല ഒരച്ഛൻ കൂടി ഉണ്ടാകുന്നുണ്ടെന്ന് നമ്മോട് പറയുന്ന സംവിധായിക അത് വളരെ ചെറിയ ഉദാഹരണത്തോടെ കാണിച്ചു തരുന്നുണ്ട്. കുഞ്ഞ് ഉണ്ടായാൽ എങ്ങിനെ നോക്കണമെന്ന് പഠിപ്പിക്കാൻ ഓരോ പാവയെ ദമ്പതികൾക്ക് നൽകിയപ്പോൾ അതിൽ പല ഭർത്താക്കൻമാർക്കും കുഞ്ഞിനെ എങ്ങനെ എടുക്കണം എന്നുപോലും അറിയുന്നില്ല എന്നതാണ് സത്യം. എല്ലാ സ്ത്രീ പുരുഷൻമാരും കണ്ടിരിക്കേണ്ട ഈ ചിത്രം സോണി ലിവിൽ നവംബർ 18 മുതൽ ലഭ്യമാണ്.മനേഷ് മാധവന്റെ ഛായാഗ്രഹണവും പ്രവീൺ പ്രഭാകറിന്റെ ചിത്രസംയോജനവും ഗോവിന്ദ് വസന്തയുടെ സംഗീതവുമെല്ലാം ചിത്രത്തെ കൂടുതൽ ആസ്വാദന തലങ്ങളിലേക്ക് പ്രേക്ഷകരെ കൂട്ടിക്കൊണ്ടുപോകുന്നുണ്ട്. &nbsp;