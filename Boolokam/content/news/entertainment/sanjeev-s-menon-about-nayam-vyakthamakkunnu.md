---
author: Beaumaris
categories:
- Entertainment
comment_count: 0
date: 2022-09-03 02:37:18
draft: false
image: https://cdn.boolokam.com/articles/2022/09/gegeg-1g.jpg
like_count: 26479
share_count: 3458
tags:
- balacandramenon
- mammootty
- shanthi krishna
title: വളരെ ലളിതമായി ബാലചന്ദ്രമേനോൻ ഒരുക്കിയ 'നയം വ്യക്തമാക്കുന്നു'
view_count: 378203
---

**നയം വ്യക്തമാക്കുന്നു** **Sanjeev S Menon** പി.എസ് എന്ന രാഷ്ട്രീയക്കാരൻ രാഷ്ട്രീയ പ്രവർത്തനത്തിനിറങ്ങുമ്പോൾ അലക്കിത്തേച്ചുവെച്ച ഷർട്ടിൻ്റെ പോക്കറ്റിൽ ചിലവിനുള്ള കാശ് ഉണ്ടാകും. അത് അദ്ദേഹം ജോലി ചെയ്ത് സമ്പാദിച്ച പണമല്ല. പി. എസിൻ്റെ പ്രിയ പത്നി വാവ അദ്ദേഹത്തിൻ്റെ പോക്കറ്റ് കാലിയാണെന്നറിഞ്ഞ് വെക്കുന്ന പണമാണ്. ശുദ്ധഗതിക്കാർ രാഷ്ട്രീയത്തിൽ ശോഭിക്കുമോ എന്നെനിക്കറിയില്ല, പക്ഷെ പി.എസ് എന്ന രാഷ്ട്രീയക്കാരൻ ഒരു ശുദ്ധനായിരുന്നു.പക്ഷെ പി.എസിനൊപ്പം വാലായി നിന്ന കുരുടാമണ്ണിൽ ശശി അങ്ങനെയായിരുന്നില്ല. ലാത്തിച്ചാർജ് നടക്കുമ്പോൾ വിദഗ്ധമായി തടി സംരക്ഷിക്കുകയും പത്രത്തിൽ തൻ്റെ പേര് വരുത്തുകയും പി.എസിൻ്റെ പേരുപറഞ്ഞ് പണം കൈപ്പറ്റുകയും ചെയ്യുന്ന തനി വക്രബുദ്ധി രാഷ്ട്രീയക്കാരൻ. ഭർത്താവിനൊപ്പം സ്വകാര്യത ആഗ്രഹിക്കുന്ന വാവക്ക് പലപ്പോഴും അത് നിഷേധിക്കപ്പെടുന്നുണ്ട്.പി.എസ് വന്നിട്ട് ഊണു കഴിക്കാൻ കാത്തിരിക്കുന്ന വാവ പിന്നീട് കാണുന്നത് വാലുകൾ താൻ ഉണ്ടാക്കി വെച്ച ഭക്ഷണം തിന്നു തീർക്കുന്നതാണ്.അങ്ങനെ ഒരാൾ വീട്ടിലുണ്ടെന്നും അവർക്കും വിശക്കുമെന്നും വരുന്നവർ ചിന്തിക്കുന്നതേയില്ല. പി. എസിന് വാവയോട് സ്നേഹമില്ലാഞ്ഞിട്ടല്ല, പക്ഷെ അദ്ദേഹം തൻ്റെ പ്രവർത്തനങ്ങൾക്കിടയിൽ ഭാര്യയുടെ സങ്കടങ്ങൾ കാണുന്നില്ല. വീട്ടുകാരെ വെറുപ്പിച്ച് പി.എസിനൊപ്പം പോന്ന വാവക്ക് പി.എസ് എന്നാൽ ജീവനാണ്. പക്ഷെ അവർ തമ്മിലുണ്ടായ ചെറിയൊരു സൗന്ദര്യ പിണക്കത്തെ മുതലെടുത്ത് ആ ബന്ധം രണ്ടു വഴിക്കാക്കിയതും വാവ ഉണ്ടാക്കിയ ഭക്ഷണം കയറിയിറങ്ങി കഴിച്ച കുരുടാമണ്ണിൽ ശശിയാണ്. ![](https://cdn.boolokam.com/articles/2022/09/gegeg-1g.jpg)പക്ഷെ ഐക്യമുള്ള മനസുകൾ ഒരിക്കലും ദീർഘകാലം പിരിഞ്ഞിരിക്കില്ലെന്ന സത്യം അവസാനം നമ്മളെ ബോധ്യപ്പെടുത്തുന്നു.പി.എസ് താൻ അതുവരെ ചെയ്തു വെച്ച തെറ്റുകൾ തിരുത്തുകയാണ്.ഒരു ഇത്തിൾക്കണ്ണിയേപ്പോലെ പി.എസ് എന്ന വ്യക്തിയിൽ പടർന്നിരുന്ന കുരുടാമണ്ണിൽ ശശിയെ താൻ മന്ത്രിയായിക്കഴിഞ്ഞപ്പോൾ തൻ്റെ പേഴ്സണൽ സ്റ്റാഫ് എന്ന സ്ഥാനത്തു നിന്ന് മാറ്റുന്നു. അതിൻ്റെ പക ഉള്ളിൽ സൂക്ഷിച്ച ശശി പി.എസിനും വാവക്കും ഒന്നിക്കുവാനുള്ള അവസരം നിഷേധിക്കുന്നു. എന്നാൽ, പി.എസ് പൊതുവേദിയിൽ താൻ ഈ നിലയിലെത്തിയതിൻ്റെ എല്ലാ ക്രെഡിറ്റും തൻ്റെ വാവക്ക് കൊടുക്കുന്നതോടു കൂടി പി.എസിൻ്റെ സ്വന്തം വാവയായി മാറുന്നു ആ സ്നേഹനിധിയായ ഭാര്യ. ![](https://cdn.boolokam.com/articles/2022/09/r222.jpg)വളരെ ലളിതമായി ബാലചന്ദ്രമേനോൻ ഒരുക്കിയ 'നയം വ്യക്തമാക്കുന്നു' എന്ന ചിത്രം നല്ല തീയറ്റർ അനുഭവമാണ് തന്നത്. പി. എസ് ആയി മമ്മൂട്ടിയും വാവയായി ശാന്തികൃഷ്ണയും കുരുടാമണ്ണിൽ ശശിയായി ജഗദീഷും പി.എസിൻ്റെ അമ്മയായി അടൂർ ഭവാനിയുമൊക്കെ മിന്നും പ്രകടനം കാഴ്ചവെച്ചു.കൈതപ്രം എഴുതി ജോൺസൺ മാഷ് സംഗീതം നല്കി വേണുഗോപാലും സുജാതയും ചേർന്നു പാടിയ "പാടൂ താലിപ്പൂത്തുമ്പീ " എന്ന പാട്ട് മനോഹരം. തിരക്കഥയെഴുതിയതും ബാലചന്ദ്രമേനോൻ തന്നെ.199l ൽ റിലീസ് ചെയ്ത ഈ ചിത്രം ബോക്സ് ഓഫീസിൽ വലിയ വിജയമായിരുന്നില്ല എന്നാണ് അറിവ്. എന്നാലും ഇഷ്ട സിനിമകളുടെ കൂട്ടത്തിൽ " നയം വ്യക്തമാക്കുന്നു" ഉണ്ട്. ![](https://cdn.boolokam.com/articles/2022/09/geg3t-13.jpg) ![](https://cdn.boolokam.com/articles/2022/09/ggtt.jpg) ![](https://cdn.boolokam.com/articles/2022/09/r1r1rrr.jpg) ![](https://cdn.boolokam.com/articles/2022/09/fww-1ff.jpg) ![](https://cdn.boolokam.com/articles/2022/09/wff.jpg) &nbsp; ![](https://cdn.boolokam.com/articles/2022/09/r2rtt.jpg) *************