---
author: Beaumaris
categories:
- Entertainment
comment_count: 0
date: 2023-05-20 05:55:30
draft: false
image: https://cdn.boolokam.com/articles/2023/05/qdqddd.jpg
like_count: 28771
share_count: 11598
tags:
- 2018 movie
- Featured
- vaisakhan thampi
title: ആസ്വദിച്ചവർ ക്ഷമിക്കണം, അതിനാടകീയത പലയിടത്തും ചിരിയാണ് ഉണ്ടാക്കിയത്, വൈശാഖൻ
  തമ്പിയുടെ കുറിപ്പ്
view_count: 681890
---

**Vaisakhan Thampi സോഷ്യൽ മീഡിയയിൽ എഴുതിയത്** ഡിസാസ്റ്റർ മൂവീ എന്നൊരു സിനിമാഴോണർ തന്നെയുണ്ട്. കഥയുടെ കേന്ദ്രതന്തു ഒരു വലിയ ദുരന്തമായിരിക്കും; അതൊരു പ്രകൃതിദുരന്തമോ, വലിയ അപകടമോ ഒക്കെയാവാം. ഹോളിവുഡിലൊക്കെ ഒരു സ്ഥിരം ടെംപ്ലേറ്റിലാണ് അവ വരിക. അതായത്, എന്തുതരം ദുരന്തമായാലും ചില കാര്യങ്ങൾ പൊതുവായി ആവർത്തിക്കപ്പെടുന്നത് കാണാം. ശ്രദ്ധയിൽ പെട്ടിട്ടുള്ള ചില ഉദാഹരണങ്ങൾ പറയാം: [caption id="attachment_396186" align="alignleft" width="268"][](https://cdn.boolokam.com/articles/2023/05/WDDQDD-1.jpg) Vaisakhan Thampi[/caption] 1\. വിലയില്ലാത്തവനെന്ന് നാട്ടുകാർ കളിയാക്കിയിരുന്ന ഒരുത്തൻ പെട്ടെന്ന് ദുരന്തത്തിലെ വീരകൃത്യം കൊണ്ട് മഹാനാകുന്നു. 2\. പരസ്പരം പോരടിച്ചിരുന്നവർ ദുരന്തമുഖത്ത് വച്ച് ഒന്നിക്കുന്നു. 3\. വിവേചനം കാണിച്ചവൻ വിവേചനത്തിന് ഇരയായവന്റെ ദയ കൊണ്ട് ദുരന്തത്തിൽ നിന്ന് രക്ഷപ്പെടുന്നു. 4\. ദുഷ്ടന് ദുരന്തത്തിനിടെ മാനസാന്തരം വന്ന് മനുഷ്യസ്നേഹി ആവുന്നു. 5\. സർക്കാരും അധികാരികളും ഒക്കെ ഒന്നും ചെയ്യാനാവാതെ പകച്ചുനിൽക്കുമ്പോൾ, ഒരു ഒറ്റയാൾ പോരാളിയായി നായകൻ ഉയർന്നുവന്നോ എവിടുന്നൊക്കെയോ ഒത്തുചേരുന്ന കുറേ റാൻഡം ആളുകൾ യാതൊരു കോർഡിനേഷനുമില്ലാതെയോ ദുരന്തം കൃത്യമായി കൈകാര്യം ചെയ്യുന്നു. അഥവാ, സിസ്റ്റത്തിന്റെ കെടുകാര്യസ്ഥത കാരണം ഹീറോമാർക്ക് ആ പണി ഏറ്റെടുക്കേണ്ടിവരുന്നു. 6\. ദുരന്തത്തിന് കാരണം മനുഷ്യന്റെ തന്നെ പ്രവൃത്തികളാണ്, അതുകൊണ്ട് അത് അനിവാര്യമായിരുന്നു എന്നൊരു സന്ദേശം, ഒരു ദുരന്തം വരാനുണ്ട് എന്ന മുൻസൂചന. സൗകര്യമുള്ള ഒരു ദുരന്തം തെരെഞ്ഞെടുത്ത്, ഇതെല്ലാം കൂടി അതിന് ചുറ്റും കൊണ്ട് കോർത്തിട്ടാൽ ഒരു ഡിസാസ്റ്റർ മൂവീ ആകാനുള്ളതായി. ആവേശവും സസ്പെൻസും പ്രതീക്ഷയും ഒക്കെ സൃഷ്ടിക്കാൻ ഇത്തരം ക്ലീഷേകൾ സഹായിക്കാറുണ്ട് എന്നതും ശരിയാണ്. അടിസ്ഥാനപരമായി 2018 എന്ന സിനിമയും ഇത് തന്നെയാണ്. പക്ഷേ, ഒരു യഥാർത്ഥ സംഭവത്തെ അടിസ്ഥാനമാക്കി ഒരു സിനിമ ചെയ്യുമ്പോൾ ഈ ഒരു ടെംപ്ലേറ്റ് അതേപടി പിൻതുടരുന്നതിൽ ഒരു കുഴപ്പമുണ്ട്. ഫലത്തിൽ ഇതൊരു ഡോക്യുമെന്റേഷൻ തന്നെയാണ്. ഇന്നീ കാലഘട്ടത്തിൽ ജീവിക്കുന്ന നമുക്കെല്ലാം, 2018 ലെ പ്രളയം എന്തായിരുന്നു എന്ന് കൃത്യമായി അറിയാം. എന്നാൽ ഒരു തലമുറ അങ്ങോട്ട് കഴിയുമ്പോൾ, ഈ ഫസ്റ്റ് ഹാൻഡ് അറിവുള്ളവർ കുറയും.അങ്ങനെ 2018-ലെ പ്രളയം ഒരു കേട്ടറിവ് മാത്രമായിരിക്കുന്ന കാലത്തും, 2018 എന്ന സിനിമ അതിനുള്ള ഒരു റെഫറൻസ് എന്ന മട്ടിൽ നിൽക്കും. റിയൽ ഫൂട്ടേജ് തന്നെ സമൃദ്ധമായി ഉൾപ്പെടുത്തിയ ഒരു സിനിമയിൽ, തുടക്കത്തിൽ 'ഭാവന മാത്രമാണ്' എന്നെഴുതിക്കാണിച്ചുകൊണ്ട് തടിയൂരാവുന്ന ഒരു കുഴപ്പമാണ് അതെന്ന് തോന്നുന്നില്ല. [![](https://cdn.boolokam.com/articles/2023/05/qdqddd.jpg)](https://cdn.boolokam.com/articles/2023/05/qdqddd.jpg)അധികമാരും കാണാതെപോകുന്ന ഒരു തട്ടിക്കൂട്ട് സിനിമയാണെങ്കിൽ പോട്ടേന്ന് വെക്കാം. പക്ഷേ മികച്ച പ്രൊഡക്ഷൻ നിലവാരം പുലർത്തുന്ന, ഹിറ്റ് ചിത്രം എന്ന് വിശേഷിപ്പിക്കപ്പെടുന്ന ഒരു സിനിമയിൽ ഇത് കുറച്ചുകൂടി ഗൗരവമുള്ള കാര്യമാണ്. അതുകൊണ്ടൊക്കെ തന്നെയാകണം, പൊതുവിൽ ആളുകൾക്ക് നന്നായി ഇഷ്ടപ്പെടുന്നുണ്ടെങ്കിലും ഈ പ്രേഷകന് സിനിമ അത്ര ബോധിച്ചില്ല. ആസ്വദിച്ചവർ ക്ഷമിക്കണം, അതിനാടകീയത പലയിടത്തും ചിരിയാണ് ഉണ്ടാക്കിയത്. "Everyone is a hero" എന്ന ടാഗ് ലൈനോടൊപ്പം, "...when you don't want to acknowledge specific heroes" എന്നുകൂടി ചേർക്കാനാണ് സിനിമ കണ്ടുകഴിഞ്ഞപ്പോൾ തോന്നിയത്. ഹോളിവുഡ് ഡിസാസ്റ്റർ ചിത്രങ്ങളിൽ പതിവില്ലാത്ത, 'രക്ഷനായ യേശുക്രിസ്തു' റെഫറൻസ് കൂടി കണ്ടപ്പോൾ പ്രത്യേകിച്ചും. സിനിമയെ സിനിമ മാത്രമായി കണ്ടുകൂടെ എന്ന് വേണമെങ്കിൽ ചോദിക്കാം. പക്ഷേ അണിയറക്കാർ കൂടി അത് ചെയ്യേണ്ടതായിരുന്നു.