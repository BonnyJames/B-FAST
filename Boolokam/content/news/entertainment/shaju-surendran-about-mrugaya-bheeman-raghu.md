---
author: Beaumaris
categories:
- Entertainment
comment_count: 0
date: 2022-09-05 08:54:07
draft: false
image: ''
like_count: 3016
share_count: 2123
tags:
- bheeman raghu
- IV SASI
- mammootty
- mrugaya movie
title: ഭീമൻ രഘുവിന്റ ഏറ്റവും മികച്ച കഥാപാത്രം ഗോഡ്ഫാദറിലെ ബാലരാമനല്ല, മൃഗയയിലെ കുഞ്ഞച്ചനാണ്
view_count: 112504
---

**Shaju Surendran** റെസിഡന്റ് ഈവിൾ സിനിമയിലാണെന്ന് തോന്നുന്നു ആദ്യമായി സോമ്പി എന്ന് പറയുന്ന സംഭവം കാണുന്നത്. എന്നാൽ വർഷങ്ങൾക്ക് മുൻപ് സോമ്പി കഥാപാത്രമല്ലെങ്കിലും, അത്തരം പടങ്ങളൊക്കെ കാണുന്ന ഒരു "ഫീൽ" സമ്മാനിച്ച ഒരു രംഗം ഒരു മലയാള സിനിമയിൽനിന്ന് ലഭിച്ചിരുന്നു. "മൃഗയ" സിനിമയിൽ ഭീമൻ രഘു അവതരിപ്പിച്ച കുഞ്ഞച്ചൻ എന്ന കഥാപാത്രത്തിന് പേവിഷബാധ ഏൽക്കുന്ന സീൻ. വായിലൂടെ നുരയും, പതയുമൊലിപ്പിച്ചു, നാക്കും പുറത്ത് നീട്ടി, തുറിച്ച കണ്ണുകളുമായി പേവിഷ ബാധയുടെ എല്ലാ ഭീകരതയും കാട്ടിക്കൊണ്ടുള്ള രഘുവിന്റെ പ്രകടനം ഗംഭീരമായിരുന്നു. ഇടയ്ക്കിടെ ബോധം വരുമ്പോൾ അയാൾ അടച്ചിട്ട മുറിയിൽ കിടന്ന്, തന്നെ രക്ഷിക്കാൻ അവിടെ കൂടി നിൽക്കുന്ന നാട്ടുകാരോട് കേണപേക്ഷിക്കുന്നുണ്ട്. ഒരേ സമയം പ്രേക്ഷകന് ഭീകരതയും, ദൈന്യതയും തോന്നുന്ന രംഗം. ആദ്യമായ് മൃഗയ കാണുമ്പോൾ വല്ലാത്ത അസ്വസ്ഥത സമ്മാനിച്ച രംഗമായിരുന്നു അത്. രണ്ടാം തവണയും തീയറ്ററിൽ കുടുംബത്തോടൊപ്പം മൃഗയ കാണാൻ പോയപ്പോൾ ആ സീൻ വന്നപ്പോ ആരുമറിയാതെ കണ്ണടച്ചിരുന്നത് ഓർക്കുന്നു. അവസാനം, കുഞ്ഞച്ചൻ ഏറ്റവും കൂടുതൽ ദ്രോഹിച്ച വാറുണ്ണി മാത്രമാണ് അയാളെ രക്ഷിക്കാൻ മുന്നോട്ട് വരുന്നത്. ആശുപത്രിയിൽ കൊണ്ട് പോകും വഴി ജീപ്പിൽ കിടന്ന് "വാറുണ്ണീ മാപ്പ്.." എന്ന് പറഞ്ഞ് മരിക്കുന്ന സീൻ കണ്ണ് നനയിച്ചു. വാക്കിങ് ഡെഡ് സീരീസിലും, ട്രെയിൻ ടു ബുസാൻ പോലുള്ള സിനിമകളിലുമൊക്കെ ചില നല്ല കഥാപാത്രങ്ങൾ സോമ്പി കടിയേറ്റ് ക്രൂരമായ മരണത്തിന് കീഴ്‌പ്പെടുന്ന സീൻ വരുമ്പോൾ മൃഗയയിലെ ഈയൊരു രംഗം മനസ്സിൽ വരാറുണ്ട്. ഇതിന് മുൻപ് ജേസി സംവിധാനം ചെയ്ത "നിഴൽ മൂടിയ നിറങ്ങൾ" സിനിമയിൽ ബാലൻ K നായർ ഇത്തരമൊരു സീൻ അഭിനയിച്ച് തകർത്തിട്ടുണ്ട്. പിൽകാലത്ത് ആകാശത്തിലെ പറവകൾ സിനിമയിൽ കലാഭവൻ മാണിയും പേവിഷബാധയേറ്റ് മരിക്കുന്ന സീൻ ഗംഭീരമായി അവതരിപ്പിച്ചിരുന്നു. ഇത് രണ്ടും കാണുന്നത് മൃഗയ കണ്ട ശേഷമാണ്. അത് കൊണ്ട് തന്നെ മൃഗയയിലെ രംഗം വല്ലാത്ത അസ്വസ്ഥത ഉണ്ടാക്കിയ ഒന്നായിരുന്നു.ഭീമൻ രഘുവിന്റ ഏറ്റവും മികച്ച കഥാപാത്രമായി പലരും ഗോഡ്ഫാദറിലെ ബാലരാമനെ ചൂണ്ടികാണിക്കുന്നത് കണ്ടിട്ടുണ്ട്. എന്റെ അഭിപ്രായത്തിൽ അത് മൃഗയയിലെ കുഞ്ഞച്ചനാണ്. സിനിമയുടെ ആദ്യ ഭാഗങ്ങളിൽ വെറുമൊരു തല്ല് കൊള്ളി ഗുണ്ടയായി വരുന്ന കഥാപാത്രം, ഈയൊരൊറ്റ സീൻ കൊണ്ട് മനസ്സിൽ പതിഞ്ഞ് കിടക്കുന്ന കഥാപാത്രമായി മാറി.