---
author: Beaumaris
categories:
- Entertainment
comment_count: 0
date: 2022-08-08 08:02:47
draft: false
image: https://cdn.boolokam.com/articles/2022/08/fw22.jpg
like_count: 17439
share_count: 6215
tags:
- Featured
- mohanlal
- sreenivasan
title: '"അതുവരെ മലയാള സിനിമയിൽ കണ്ടുപോന്ന സ്‌ക്രീൻ സൗഹൃദമല്ല ഇവരുടേത്"- കുറിപ്പ്'
view_count: 576419
---

**RJ Salim** മോഹൻലാലിന്റേയും ശ്രീനിവാസന്റെയും സൗഹൃദത്തിന് കുറഞ്ഞത് മൂന്നര - നാല് പതിറ്റാണ്ടിന്റെയെങ്കിലും ആഴവും വ്യാപ്തിയുമുണ്ടായിരിക്കണം. എൺപതുകളുടെ രണ്ടാം പാതി മുതൽ അവർ സിനിമയിൽ തന്നെ സുഹൃത്തുക്കളാണ്. നാല് പതിറ്റാണ്ട് !! അതായത് ഒരുപക്ഷെ ഇത് വായിച്ചേക്കാവുന്ന നല്ലൊരു ശതമാനത്തിന്റെയും മുഴുവൻ പ്രായത്തിനേക്കാളും പഴക്കമുണ്ട് അവരുടെ സൗഹൃദത്തിന് എന്നർത്ഥം. ഒരുമിച്ചു ഉണ്ടുറങ്ങി സിനിമ ഉണ്ടാക്കി നടന്ന കാലം മുതൽ, ഒരാൾ സൂപ്പർ സ്റ്റാറാവുകയും മറ്റൊരാൾ സ്റ്റാർ റൈറ്റർ - ആക്റ്റർ ആവുകയും, പിന്നീട് അതിലൊരാൾ അടുത്തയാളെ വ്യക്തിപരമായി അധിക്ഷേപിക്കുകയും, അതിനെ തുടർന്നുള്ള നീണ്ട മൗനവും, പിന്നെ നമുക്കറിയാത്ത നൂറായിരം സംഭവങ്ങളും അങ്ങനെ പലവഴി ഒഴുകിപ്പരന്നൊരു നദി പോലെ ആയിരിക്കണം അവരുടെ ബന്ധവും സൗഹൃദവും ഇന്നലെ അവർ ഒരുമിച്ചുള്ള വീഡിയോ കണ്ടിട്ട് നമ്മളെന്ത് വ്യാഖ്യാനിച്ചാലും അതിനൊക്കെ എത്രയോ അപ്പുറത്താവും അവർ തമ്മിലെ അനുഭവലോകമെന്നത്. ആയിരക്കണക്കിന് നല്ലോർമകളും, പങ്കിട്ട കഥകളും, ചിരിച്ചുമറിഞ്ഞ രാത്രികളും, വിയർത്തു നേടിയ നേട്ടങ്ങളും മുതൽ വേറിട്ട വഴിയിൽ യാത്ര തുടങ്ങിയ നാളുകളും, പിണക്കങ്ങളും, കുറ്റംപറയലും, പരിഭവവും എല്ലാം അങ്ങനെ നമുക്കറിയാത്ത കടലോളം ജീവിതത്തിന്റെ അറ്റത്തു നിന്നായിരിക്കും ഇന്നലെ അവർ പരസ്പരം കണ്ട് കെട്ടിപ്പിടിച്ചത്, ഉമ്മ വെച്ചത്. മോഹൻലാലിന്റേയും ശ്രീനിവാസന്റെയും സ്ക്രീനിലെ സൗഹൃദം തന്നെ ഒരു വൺ ഓഫ് എ കൈൻഡ് ആണ്. അതുവരെ മലയാള സിനിമയിൽ കണ്ടുപോന്ന സ്‌ക്രീൻ സൗഹൃദമല്ല ഇവരുടേത്. രണ്ടുപേർക്കും രണ്ടു തരത്തിൽ പരസ്പരം മേധാവിത്തമുള്ള, രണ്ടുപേരും പരസ്പരം ഇല്ലായ്മയിലും വല്ലായ്മയിലും കൂടെ നിൽക്കുന്ന, എന്നാൽ പരസ്പരം ചിലപ്പോഴെങ്കിലും ചെറിയ പണിയൊക്കെ കൊടുക്കുന്ന പോലത്തെ ഒരു ടച് ഓഫ് ലൈഫ് ഉള്ള സിനിമാറ്റിക് സൗഹൃദമാണ് ഇവരുടേത്. അതിന്റെ ഏറ്റവും നിഷ്കളങ്ക അനുഭവമാണ് നാടോടിക്കാറ്റ്. വഴിയരികിലെ ഒരു ചുമ്മാ വഴക്കിൽ ദാസന്റെകൂടെ ചേർന്ന് ജി എമ്മിന്റെ ടയറിന്റെ കാറ്റഴിച്ചൂരി വിടുന്ന വിജയൻ. വിജയന് അതിന്റെ ഒരാവശ്യവും ഉണ്ടായിരുന്നില്ല. എങ്കിലും അയാൾ ദാസന്റെകൂടെ രണ്ടുംകൽപ്പിച്ചങ്ങു ഇറങ്ങുകയാണ്. ഇണങ്ങിപിണങ്ങുന്ന , സ്നേഹിച്ചു കലഹിക്കുന്ന, കളിയാക്കി കൂടെ നിൽക്കുന്ന ഒരു പ്രത്യേക തരം സൗഹൃദമാണ് ദാസനും വിജയനും. ഒരുപക്ഷെ രണ്ടുപേരുടെയും റിയൽ ലൈഫ് ബന്ധം പോലെ. നാടോടിക്കാറ്റിലെ എനിക്കേറ്റവും ഇഷ്ടപ്പെട്ട ഫ്രണ്ട്ഷിപ് മൊമന്റ് പോസ്റ്റിനൊപ്പമുള്ള പടത്തിലെ സീനിലേതാണ്. പരസ്പരം രണ്ടുവഴിക്ക് പോയി ജീവിതം കരുപ്പിടിപ്പിക്കാൻ നോക്കി എങ്ങുമെത്താതെ നിൽക്കുന്ന ദാസനും വിജയനും കുറെ നാൾക്ക് ശേഷം വീണ്ടും പരസ്പരം കാണുകയാണ്. വല്ലാത്തൊരു വാംത് ആണ് ഈ സീനിനു. ![](https://cdn.boolokam.com/articles/2022/08/fw22.jpg)വിജയനെ ചേർത്ത് പിടിച്ചു സ്നേഹത്തോടെ നോക്കി വിശേഷങ്ങൾ തിരക്കുന്ന ദാസൻ. അതിനോട് എല്ലാ അർത്ഥത്തിലും കംഫർട്ടബിളായി നിൽക്കുന്ന വിജയൻ. അവരുടേ ബോഡി ലാങ്‌വേജിൽ തന്നെ വ്യക്തമാണ് അവർ പരസ്പരം എത്രത്തോളം മിസ് ചെയ്യുന്നുണ്ട് എന്ന്.അവിടെ അവർക്ക് നഷ്ടപ്പെട്ടുപോയ തന്റേതായ വിലപ്പെട്ട ഒന്ന് തിരിച്ചു കിട്ടിയതിന്റെ സന്തോഷമല്ലാതെ മറ്റൊന്നുമില്ല. കഷ്ടപ്പാടുകളുടെ കണക്കുകൾ പോലും അവർ പരസ്പരം കണ്ട സന്തോഷത്തിൽ അലിഞ്ഞില്ലാതാവുകയാണ്. പഴയ ആത്മ സുഹൃത്തിനെക്കാണുമ്പോൾ ഇടയിൽ നഷ്ടപ്പെട്ടുപോയ സമയത്തെ നികത്താൻ നോക്കുന്ന ഏതൊരാളെയും പോലെ വിജയനും ശ്രമിക്കുന്നുണ്ട്, ദാസനെ ചെറുതായി കളിയാക്കിക്കൊണ്ടു പഴയതുപോലെ ആവാൻ. ശരിക്കും ടച് ഓഫ് ലൈഫ് !