---
author: Beaumaris
categories:
- Entertainment
comment_count: 0
date: 2023-06-25 05:12:40
draft: false
image: https://cdn.boolokam.com/articles/2023/06/ava-1024x683.webp
like_count: 10780
share_count: 5630
tags:
- ACTOR
- Roy VT
- SARATH KUMAR
- SOUTH INDIAN ACTOR
- tamil actor
title: '"തമിഴിലെ ഏറ്റവും ഭാഗ്യവാൻ ആയ താരം ഒരുപക്ഷെ ശരത്കുമാർ ആയിരിക്കും", കുറിപ്പ്'
view_count: 205629
---

**Roy VT :** **തമിഴിലെ ഏറ്റവും ഭാഗ്യവാൻ ആയ താരം ഒരുപക്ഷെ ശരത്കുമാർ ആയിരിക്കും എന്നാണ് എനിക്ക് തോന്നിയിട്ടുള്ളത്.** കമലഹാസൻ, രജനികാന്ത്, വിജയകാന്ത്, സത്യരാജ്, പ്രഭു, കാർത്തിക്, ഭാഗ്യരാജ്, T.രാജേന്ദർ, അർജുൻ തുടങ്ങിയവർ നിരവധി വർഷങ്ങൾകൊണ്ട്, ഒട്ടനവധി ചിത്രങ്ങളിലൂടെ നേടിയെടുത്ത മുൻനിര താരപദവിയിലേക്ക് കേവലം രണ്ടരവർഷം കൊണ്ട്, പറയത്തക്ക വലിയ സംഭാവനകൾ ഇല്ലാതെ തന്നെ കടന്നിരിക്കാൻ കഴിഞ്ഞു എന്നതാണ് ഈ നടനെ ഭാഗ്യവാൻ എന്ന് ഞാൻ വിശേഷിപ്പിക്കാൻ കാരണം. മിസ്റ്റർ മദ്രാസായി തിരഞ്ഞെടുക്കപ്പെട്ട ഈ ചെറുപ്പക്കാരൻ 1989 - ൽ സ്വന്തമായി നിർമ്മിച്ച കൺചിമ്മിട്ടും നേരം എന്ന ചിത്രത്തിലൂടെയാണ് അഭിനയരംഗത്തേക്ക് കടന്നുവന്നത്. വൻപരാജയമായ ആ ചിത്രം കനത്ത സാമ്പത്തിക നഷ്ടമുണ്ടാക്കി. [](https://cdn.boolokam.com/articles/2023/06/dqdff-3.webp)പിന്നീട് വിജയകാന്തിന്റെ താല്പര്യപ്രകാരം പുലൻ വിചാരണൈയിൽ വില്ലനായതോടെ ശരത്കുമാർ തിരക്കിലേക്കുയർന്നു. ഈ ചിത്രം തെലുങ്കിൽ ഡബ്ബ്ചെയ്ത് വൻവിജയം നേടിയതോടെ ആന്ധ്രയിലും ശ്രദ്ധിക്കപ്പെട്ടു. തുടർന്ന് വിജയകാന്തിന്റെ ക്യാപ്റ്റൻ പ്രഭാകറിൽ ഉപനായകനായി. 1992 - ൽ റിലീസായ സൂര്യൻ എന്ന ചിത്രം നേടിയ വൻവിജയത്തോടെ ഈ നടൻ തമിഴിലെ സൂപ്പർതാരങ്ങളിൽ ഒരാളായി മാറി. സുപ്രീംസ്റ്റാർ എന്ന വിശേഷണവും സ്വന്തമാക്കി. നാട്ടാമൈ, സൂര്യവംശം തുടങ്ങിയ ചിത്രങ്ങൾ ചരിത്രവിജയം നേടി. തെന്നിന്ത്യയിലെ ഏറ്റവും വലിയ താരസംഘടനയായ നടികർ സംഘം പ്രസിഡന്റായി ദീർഘകാലം ചുമതല വഹിച്ച വിജയകാന്ത് രാഷ്ട്രീയ പാർട്ടി രൂപീകരിച്ചതോടെ ആ സ്ഥാനം ഒഴിഞ്ഞപ്പോൾ പകരക്കാരനായി സീനിയർ താരങ്ങളെ മറികടന്ന് ശരത്കുമാർ നിയമിതനായി. [![](https://cdn.boolokam.com/articles/2023/06/ava-1024x683.webp)](https://cdn.boolokam.com/articles/2023/06/ava.webp)താൻ ചലച്ചിത്ര രംഗത്തെത്തുന്നതിനു മുമ്പ് രണ്ടാം വിവാഹത്തോടെ രംഗംവിട്ട രാധിക രണ്ടാം ഡൈവോഴ്സിനെ തുടർന്ന് അഭിനയരംഗത്ത് തിരിച്ചെത്തിയപ്പോൾ ശരത്കുമാറുമായി പ്രണയമായി, തുടർന്ന് ആദ്യ ഭാര്യയെ ഉപേക്ഷിച്ച് ശരത്കുമാർ രാധികയുടെ മൂന്നാം ഭർത്താവായി. സമകാലികരായ താരങ്ങളിൽ മറ്റു പലരും നായകനിരയിൽനിന്നും ക്യാരക്ടർ റോളുകളിലേക്ക് മാറിയപ്പോഴും ശരത്കുമാറിന് നായകവേഷങ്ങൾ ലഭിച്ചു (നായകനല്ലാതെ ചില അന്യഭാഷാ ചിത്രങ്ങളും ചെയ്തു). ഇപ്പോൾ നായകനിരയിൽ അത്ര സജീവമല്ലെങ്കിലും ഒരു നായകനാകാൻ തക്ക ശാരീരികയോഗ്യതകൾ നിലനിർത്താൻ ഈ സമയത്തും കഴിയുന്നുണ്ട് എന്നത് തർക്കമറ്റ വസ്തുതയാണ്.