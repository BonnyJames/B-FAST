---
author: Beaumaris
categories:
- Entertainment
comment_count: 0
date: 2023-08-25 14:40:54
draft: false
image: https://cdn.boolokam.com/articles/2023/08/ffqf-1.jpg
like_count: 55821
share_count: 33677
tags:
- Chungking Express
- Chungking Express movie
- review
title: പ്രണയത്തിൻ്റെയും നഷ്ടബോധത്തിൻ്റെയും ഏകാന്തതയുടെയുമൊക്കെ ഇതുവരെ കണ്ടിട്ടില്ലാത്ത
  വ്യത്യസ്തവർണ്ണങ്ങൾ ആണ് ഈ ചിത്രം
view_count: 1181700
---

**പ്രണയം, ഏകാന്തത: Chungking Express** **(ജാഗ്രത! സ്പോയ്‌ലറുകൾ)** **Harris Ali** ഇക്കഴിഞ്ഞ വിഡ്ഢിദിനത്തിൽ, Chungking Express (ഹോങ്കോങ്ങ്, 1994) എന്ന സിനിമ കണ്ടത്. യാദൃച്ഛികമായിട്ടായിരുന്നു. സിനിമയിൽ യുവാവും സുമുഖനുമായ പൊലീസ് ഓഫീസറെ തൻ്റെ കാമുകി ഉപേക്ഷിക്കുന്നത് ഒരു വിഡ്ഢിദിനത്തിലാണ്. അത് ഒരു ഏപ്രിൽ ഫൂൾ തമാശയാണെന്ന് ആദ്യം അവൻ കരുതിയെങ്കിലും അവൾ ശരിക്കും തന്നെ ഉപേക്ഷിച്ചതാണെന്ന് പിന്നീട് മനസ്സിലായി. ഒരു മാസം വരെ അവൾക്കായി കാത്തിരിക്കാൻ അവൻ തീരുമാനിച്ചു. കാത്തിരിപ്പിനോടൊപ്പം ടിന്നിൽ ലഭിക്കുന്ന കൈതച്ചക്ക (പൈനാപ്പ്ൾ) യുടെ പൂളുകൾ അവൻ കഴിച്ചുകൊണ്ടിരുന്നു. അവനെ ഉപേക്ഷിച്ച പ്രണയിനിയുടെ ഇഷ്ടവിഭവമായിരുന്നു അത്. അവൻ സൂപ്പർമാർക്കറ്റിൽനിന്ന് വാങ്ങിയ ഓരോ ടിന്നിൻ്റെയും എക്സ്പൈറി തീയതി മെയ്-1 ആണെന്ന് തീർച്ചപ്പെടുത്തി. അപ്പോൾ ടിന്നുകളുടെ അവസാനതീയതിയോടെ അവൻ്റെ ഏകാന്തമായ കാത്തിരിപ്പും അവസാനിക്കും. മെയ് ഒന്നാം തീയതി അവൻ്റെ ജന്മദിനവുമാണ്. അവനെ മറന്ന പ്രിയതമയുടെ പേരോ ‘മെയ്’ എന്നും. ഒരു മാസത്തെ കാത്തിരിപ്പിനൊടുവിൽ ജന്മദിനത്തിന് അവൻ്റെ കൂടെ പുറത്തുപോയി സായാഹ്നം ആസ്വദിക്കാൻ അവൻ ഒരാളെ തേടുന്നു. പക്ഷെ അവൻ അല്പം വൈകിപ്പോയി. പതിവായി സ്നാക്സ് മേടിക്കുന്ന ഫാസ്റ്റ് ഫുഡ് കടയിൽ മറ്റൊരു ‘മെയ്’ ഉണ്ടായിരുന്നു. പക്ഷെ, നഷ്ടപ്പെട്ട പ്രണയിനിക്കായുള്ള അവൻ്റെ കാത്തിരിപ്പിനിടയിൽ അവൾ സായാഹ്നം ആസ്വദിക്കാൻ മറ്റൊരാളെ കണ്ടെത്തിയിരുന്നു. മുൻപ് പരിചയമുണ്ടായിരുന്ന പല പെൺകുട്ടികളെയും അവൻ ഫോൺ ചെയ്തുനോക്കി. പക്ഷെ അവരൊക്കെ അവനെ മറന്നിരിക്കുന്നു; അവർ ജീവിതത്തിലെ മറ്റു തിരക്കുകളിലാണ്. അതിലൊരാളുടെ വിവാഹം പോലും കഴിഞ്ഞിരിക്കുന്നു; കുഞ്ഞുങ്ങളുമുണ്ട്. ഒടുവിൽ അവൻ ഒരു ബാറിൽവെച്ച് നിഗൂഢയായ ഒരു അധോലോക മയക്കുമരുന്ന് വിൽപ്പനക്കാരിയെ പരിചയപ്പെടുകയും അവളുടെ മുറിയിൽ രാത്രി കഴിച്ചുകൂട്ടുകയും ചെയ്യുന്നു. അവൾ അന്നത്തെ പരാജയപ്പെട്ട ഒരു മയക്കുമരുന്നു കള്ളക്കടത്തിൻ്റെ ഫലമായി ക്ഷീണവും നിരാശയും മൂലം തളർന്നുറങ്ങി. അവനാകട്ടെ, രാത്രി മുഴുവൻ റ്റിവിയിൽ പഴയ സിനിമകൾ കണ്ടുകൊണ്ടുമിരുന്നു. ![](https://cdn.boolokam.com/articles/2023/08/ffqf-1.jpg)Chungking Express-ൽ രണ്ട് കഥകളുണ്ട്. മുകളിൽ സൂചിപ്പിച്ചതുകൂടാതെ ഒരു എയർഹോസ്റ്റസ് കാമുകിയായിട്ടുള്ള മറ്റൊരു യുവപൊലീസ് ഓഫീസറാണ് രണ്ടാമത്തെ കഥയിൽ. അവളും അവനെ ഉപേക്ഷിച്ചുപോയി. ഒരെഴുത്തും അവൻ്റെ അപാർട്ട്മെൻ്റിൻ്റെ രണ്ടാമത്തെ താക്കോലും മുകളിൽ സൂചിപ്പിച്ച ഫാസ്റ്റ് ഫുഡ് കടയിൽ ഏൽപ്പിച്ചിട്ടാണ് അവൾ പോകുന്നത്. ആ കടയിൽ പുതുതായി വന്ന, അതിൻ്റെ നടത്തിപ്പിൽ സഹായിക്കുന്ന, ഉടമസ്ഥൻ്റെ കസിൻ Faye (Faye Wong)-യോട് അവന് ഇഷ്ടം തോന്നുന്നു. മ്യൂസിക് എപ്പോഴും ഉച്ചത്തിൽ വെക്കുകയും ചടുലമായി ചലിക്കുകയും അല്പം കിറുക്കത്തരങ്ങളുള്ളവളുമായ അവൾക്ക് അവനോടും ഒരിഷ്ടം തോന്നുന്നുണ്ട്. പക്ഷെ അവളുടെ ഊർജസ്വലമായ പ്രകൃതത്തിനും കുസൃതിത്തരങ്ങൾക്കും വിപരീതമായി ആ ഇഷ്ടം പ്രകടിപ്പിക്കുന്ന കാര്യത്തിൽ അവൾ നിശ്ശബ്ദയും നാണംകുണുങ്ങിയുമാണ്. പൊലീസ് ഓഫീസർ ജോലിയിലായിരിക്കുമ്പോൾ രണ്ടാം താക്കോലുമായി അവനറിയാതെ അവൻ്റെ അപാർട്ട്മെൻ്റിൽ പ്രവേശിച്ച് അവൾ ഓരോ കോമാളിത്തരങ്ങൾ കാണിച്ചും എയർഹോസ്റ്റസ്സായി ഭാവിച്ചും ഉല്ലസിക്കുന്നു. അവിടെ കാണുന്ന എയർഹോസ്റ്റസ്സിൻ്റെ യൂണിഫോം ധരിക്കുകയും പ്ലെയിനിൻ്റെ രൂപമെടുത്തു കളിക്കുകയും ചെയ്യുന്നു. അവിടമെല്ലാം വൃത്തിയും വെടിപ്പുമാക്കുകയും അക്വേറിയത്തിൽ പുതിയ വർണ്ണമത്സ്യങ്ങൾ നിക്ഷേപിക്കുകയും ചെയ്തിട്ട് അവൻ തിരിച്ചുവരുന്നതിനുമുൻപായി അവൾ സ്ഥലം കാലിയാക്കുകയും ചെയ്യുന്നു. ![](https://cdn.boolokam.com/articles/2023/08/fwwee.png)ഇത് പല ദിനങ്ങളിൽ അവൾ ആവർത്തിക്കുകയും ഒരിക്കൽ പിടിക്കപ്പെടുന്നതിൻ്റെ വക്കിലെത്തുകയും ചെയ്യുന്നു. അവന് കാര്യങ്ങൾ മനസ്സിലാകുന്നുണ്ടെങ്കിലും അവൻ ഒന്നും അറിയാത്ത ഭാവം നടിക്കുന്നു. ഒടുവിൽ അവൻ അവളെ തന്നോടൊപ്പം വിളിക്കുന്നു. പക്ഷെ, ആ ദിനം അവൾ കാലിഫോർണിയയിലേക്കു പറക്കുകയാണ്; കാരണം, അത് അവളുടെ ആഗ്രഹമായിരുന്നു. എങ്കിലും ഒരു വർഷം കഴിഞ്ഞ് അവൾ അവൻ്റെ പക്കൽ തിരിച്ചെത്തുന്നു, സ്വയം ഒരു എയർഹോസ്റ്റസ്സായിക്കൊണ്ട്. ഈ സിനിമയിലെ ഏറ്റവും നല്ലതും ഏറ്റവും ഉത്സാഹമുണർത്തുന്നതുമായ ഘടകം Faye തന്നെയാണ്. ആ കഥാപാത്രത്തിൽ ധാരാളം സാദ്ധ്യതകളുണ്ട്, അനേകം വെല്ലുവിളികളും. അത് അവൾ ഏറ്റവും ഭംഗിയായി കൈകാര്യം ചെയ്യുകയും ചെയ്തു. https://youtu.be/OPCug9jyG9k ഷാജി എൻ കരുൺ ഒരിക്കൽ ഒരു ചലച്ചിത്രോത്സവത്തിൻ്റെ മേധാവിയായിരിക്കെ Gaspar Noe-യുടെ Love എന്ന ചലച്ചിത്രം സ്ക്രീനിങ്ങിൽ ഉൾപ്പെടുത്തിയിരുന്നു. നീലച്ചിത്രങ്ങളിലേതുപോലത്തെ രംഗങ്ങളുള്ള ആ ചലച്ചിത്രത്തെ പലരും എളുപ്പം ഒരശ്ലീലചിത്രമായി വിലയിരുത്തും. പക്ഷെ അദ്ദേഹം അത് നീക്കം ചെയ്യാൻ തയ്യാറല്ലായിരുന്നു. അത് പ്രണയം എന്ന വികാരത്തെക്കുറിച്ചാണെന്നും പ്രണയത്തിന് അനേകം രൂപങ്ങളിൽ ആവിഷ്കരിക്കപ്പെടാനുള്ള സാദ്ധ്യതകളുണ്ടെന്നുമായിരുന്നു അദ്ദേഹത്തിൻ്റെ പക്ഷം. ചലച്ചിത്രങ്ങളിൽ പ്രണയത്തിൻ്റെ നൂറുകണക്കിനു വർണ്ണങ്ങൾ കാണാൻ കഴിയും, ഓരോന്നും മറ്റുള്ളവയിൽനിന്ന് തീർത്തും വ്യത്യസ്തമായി. ഇനിയും ആവിഷ്കരിക്കപ്പെടാനുള്ള അനേകം വർണ്ണങ്ങൾ ബാക്കി കിടക്കുകയും ചെയ്യും. ![](https://cdn.boolokam.com/articles/2023/08/wdqf.jpg)Wong Kar-wai-യുടെ Chungking Express-ഉം പ്രണയത്തിൻ്റെയും നഷ്ടബോധത്തിൻ്റെയും ഏകാന്തതയുടെയുമൊക്കെ ഇതുവരെ കണ്ടിട്ടില്ലാത്ത ചില വ്യത്യസ്തവർണ്ണങ്ങൾ വാരിവിതറുന്ന ഒരു മനോഹരചിത്രമാണ്. പുറമെ കാണുന്ന കളിതമാശകൾക്കും ഉല്ലാസത്തിനുമപ്പുറത്തായി നോവിൻ്റെ നേരിയ ഒരു ഛായ നിശ്ശബ്ദമായി മറഞ്ഞുനിൽക്കുന്നത് കാണാം. വിഷാദം തെന്നിനീങ്ങുന്ന വായുവും ചില ബൊഹീമിയൻ മിടിപ്പുകളും പിന്നാമ്പുറത്ത് കേൾക്കുന്ന പാശ്ചാത്യസംഗീതത്തിൻ്റെ നനുത്ത ഈണങ്ങളും ഒരു മുറകാമിയൻ അന്തരീക്ഷം സൃഷ്ടിക്കുന്നു.