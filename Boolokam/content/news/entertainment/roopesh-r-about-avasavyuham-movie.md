---
author: Beaumaris
categories:
- Entertainment
comment_count: 0
date: 2022-08-09 07:57:59
draft: false
image: https://cdn.boolokam.com/articles/2022/08/fww.webp
like_count: 29844
share_count: 9566
tags:
- avasavyuham
- Roopesh R
title: പരിണമിക്കാൻ പരാജയപ്പെടുന്ന മനുഷ്യരുടെ ജീവിതസ്ഥലികൾ
view_count: 783345
---

**Roopesh R** **ആവാസ വ്യൂഹം - പരിണമിക്കാൻ പരാജയപ്പെടുന്ന മനുഷ്യരുടെ ജീവിതസ്ഥലികൾ** ഉഭയജീവികളുടെ പരിണാമദശകളും ആവാസ സ്ഥലികളും ആമുഖമായും , ചേർത്തു വെച്ചും അവതരിപ്പിക്കുന്ന സിനിമ സത്യത്തിൽ "പരിണമിക്കാൻ പരാജയപ്പെടുന്ന മനുഷ്യരുടെ ജീവിത അവസ്ഥകളേയാണ് " അടയാളപ്പെടുത്തുന്നത് .അതിൽ സ്വയം പരിണമിക്കാൻ വ്യക്തി ഒറ്റയ്ക്കും സാമൂഹികമായും നടത്തുന്ന ശ്രമങ്ങളുണ്ട് . എന്നാൽ അധികാരങ്ങളുടെ സംഘർഷ ഭൂമികയിൽ " സിസ്റ്റം " മനുഷ്യരുടെ പരിണമിക്കാനുള്ള വാസനകളെ ഞെരിച്ച് കൊല്ലുകയാണ് . " ആധാർ കാർഡും , ബയോ മെട്രിക് ഡാറ്റയും രേഖപ്പെടുത്തവന്റെ " ചലനങ്ങൾക്ക് നിയതമായ അതിരുകളുണ്ട് അതിനപ്പുറത്തേക്ക് കടന്നാൽ അവൻ മാവോയിസ്റ്റായി മാറപ്പെടും. അതായത് പ്രകൃതിയിലെ " പരിണാമങ്ങളുടെ സാധ്യത " പോലും സാംസ്കാരിക സ്ഥലികളിൽ അതിജീവിക്കുന്ന മനുഷ്യനില്ല . അതുകൊണ്ട് ആവാസ വ്യൂഹത്തിലെ നായകൻ " ജോയ് " എന്ന പേരാൽ വിളിക്കപ്പെടുന്ന മറ്റൊരു ഐഡന്റിറ്റിയും ഇല്ലാത്ത ആളാണ് . അയാളെ ജൈവികവും / സാംസ്കാരികവുമായ ആവാസ സ്ഥലിയിലേക്ക് തുറന്ന് വിട്ട് ഒരു മെറ്റമോർഫോസിസ് (ജീവിതാവസ്ഥാന്തരങ്ങൾ )സാധ്യമാണോ എന്നാണ് ക്രിഷാന്ത് എന്ന് ചലച്ചിത്രകാരൻ ശ്രമിക്കുന്നത് . അടിസ്ഥാന വർഗ്ഗ ജീവിതസ്ഥലികളിൽ ഒന്നും യാതൊരു പരിണാമവും സാധ്യമാക്കാത്ത വിധം നിരാശയാൽ മൂടപ്പെട്ടതാണ് . അതിജീവനത്തിനായി പല മനുഷ്യരും പല ശ്രമങ്ങളും ( പുതിയ മാർക്കറ്റിനാൽ നിയന്ത്രിക്കപ്പെടുന്നതു പോലും ) നടത്തി നോക്കുന്നുണ്ട്.സിനിമ പുതുവൈപ്പ് എന്ന ഭൂതലത്തെ അടയാളപ്പെടുത്തുന്നതു കൊണ്ട് തന്നെ പരമ്പരാഗതവും അല്ലാത്തതുമായ മൽസ്യബന്ധന മേഖലയാണ് അതിജീവന ഉപാധികളിൽ മുഖ്യം എന്നാൽ പ്രസ്തുത തനത് ആവാസ വ്യവസ്ഥയ്ക്ക് നേരെ നടക്കുന്ന വികസന കടന്ന് കയറ്റങ്ങൾ സാംസ്കാരിക സ്ഥലികളിൽ മാത്രമല്ല മാറ്റങ്ങൾ ഉണ്ടാക്കുന്നത് പല വൈദേശിക സ്പീഷ്യസുകളെ പോലും ആ ജൈവ പ്രകൃതിയിൽ എത്തിക്കുന്നുണ്ട് . അതായത് തനത് ജൈവ പ്രകൃതി പോലും ചില അതിജീവന സമരങ്ങൾക്ക് വേദിയാകുന്നുണ്ട് . അതായത് ജലജീവിതങ്ങൾക്ക് അപ്പുറത്തെ ഒരു പരിണാമ സാധ്യതയെ നായക കഥാപാത്രത്തെ മാറ്റി നിർത്തിയാൽ എല്ലാ മനുഷ്യരും , ജീവജാലങ്ങളും തേടുന്നുണ്ട് .എന്നാൽ അപ്പോഴും " ജോയ് " എന്ന നായകൻ തനത് ഭൗമ പ്രകൃതിയുടെ പാഠങ്ങൾ സാംശീകരിച്ച് അതിജീവിക്കാൻ ശ്രമിക്കുകയാണ് . അയാളിലെ " ഉഭയ ജീവിത " സാധ്യതയാണ് അയാളുടെ സാമൂഹിക അസ്തിത്വവും അതിജീവനവും സാധ്യമാക്കുന്നത് . "അയാൾക്ക് മീനുകളെ വിളിച്ച് വലയിൽ കയറ്റാൻ കഴിയും ! അയാൾക്ക് സാംസ്കാരിക സ്ഥലികൾക്ക് സ്വീകാര്യനാകുന്ന ഏക ഘടകവും അതാണ് മറ്റൊന്ന് അയാളുടെ ഇനിയും സാമൂഹികമായി പരിഷ്കരിക്കാത്ത അയാളുടെ ജൈവിക പ്രകൃതിയാണ് "അയാളിലെ വന്യ സത്ത നിരന്തരം സാമൂഹിക സ്ഥലികളിൽ ആക്രമിക്കപ്പെടുന്നുണ്ട് , ആക്രമിക്കപ്പെടുമ്പോഴും അയാൾക്ക് അഭയമായി മാറുന്നത് അയാൾ സാംശീകരിച്ച ജല ജീവിതപാഠങ്ങളാണ് . അയാളെ പിന്തുടരുന്നതിൽ നിന്ന് അയാൾക്ക് സ്വയം ഒളിക്കാൻ ജല ആവാസ വ്യവസ്ഥ പോലെ മറ്റൊരു ഇടമില്ല ! ![](https://cdn.boolokam.com/articles/2022/08/fww.webp)പക്ഷെ , ജല ജീവിതത്തിന്റെ ഒരു ഘട്ടം കഴിഞ്ഞാൽ നിങ്ങൾക്ക് കരയ്ക്ക് കയറാതിരിക്കാൻ പറ്റില്ല ! നിങ്ങൾ സാംശീകരിച്ച പരിണാമ പാഠങ്ങൾ പുതിയ സാംസ്കാരിക സ്ഥലികളിൽ അതിജീവനത്തിന് കരുത്തേകണം എന്ന് നിർബന്ധമില്ല .ജോയ്ക്ക് സംഭവിച്ച പരിണാമങ്ങൾ, അവസ്ഥാന്തരങ്ങൾ " സാമൂഹിക സ്ഥലികൾക്ക് " അയാളെ അന്യനാക്കുകയാണ് .ഭരണകൂടത്തിന്റെ , വരേണ്യ വർഗ്ഗത്തിന്റെ ഒരു തോക്ക് അയാൾക്ക് നേരെ എപ്പോഴും ചൂണ്ടപ്പെടുന്നുണ്ട് , അയാൾ ഇല്ലായ്മ ചെയ്യപ്പെടേണ്ട ഒരാളാണ് എന്ന സാമൂഹിക യുക്തികളുടെ നിർമ്മാണവും സമാന്തരമായി പുരോഗമിക്കപ്പെടുന്നുണ്ട്. അയാളുടെ ജൈവിക പരിണാമത്തെ വായിക്കുന്നതിൽ " വിശ്വാസ സംഹിതകൾ " പോലും പരാജയപ്പെടുന്നുണ്ട് . കാരണം വിശ്വാസ സ്ഥലികൾ പോലും ആധുനിക കോർപ്പറേറ്റ് മൂല്യ വ്യവസ്ഥ ഡിസൈൻ ചെയ്തിട്ടുള്ള ഒന്നാണ് .പരിണാമദശയിലുള്ള ഒരു " അജ്ഞാത ജീവി " അത് /അയാൾ ഒരു അടിസ്ഥാന വർഗ്ഗ സാമൂഹിക അതിജീവന സാധ്യത ആണെങ്കിൽ നിശ്ചയമായും വേട്ടയാടപ്പെടും , ഇല്ലായ്മ ചെയ്യപ്പെടും. ആവാസ വ്യൂഹം അതിജീവന സംഘർഷങ്ങളുടേയും സാമൂഹിക സ്ഥലികളിലെ ദയാരഹിതമായ വേട്ടകളുടേയും കഥ പറയുന്നു ..സിനിമ Sony LIV OTT പ്ലാറ്റ്ഫോമിൽ കാണാം