---
author: Beaumaris
categories:
- Entertainment
comment_count: 0
date: 2022-10-23 15:16:45
draft: false
image: https://cdn.boolokam.com/articles/2022/10/fwggghhh-2.jpg
like_count: 139825
share_count: 52703
tags:
- ee kannikoodi
- KG George
title: ആ വേഷം മമ്മൂട്ടിയോ മോഹൻലാലോ ചെയ്തിരുന്നെങ്കിൽ ഈ സിനിമയുടെ ഗതി തന്നെ മറ്റൊന്നാകുമായിരുന്നു
view_count: 1833077
---

**Latheef Mehafil** കെ ജി ജോർജിന്റെ സിനിമകൾ കാലത്തെ അതിജീവിക്കുന്നത് ആ സിനിമകളുടെ സൃഷ്ടിപരമായ സത്യ സന്ധത കൊണ്ടാണ്.മനുഷ്യന്റെ അടിസ്ഥാനപരമായ വൈകാരിക സ്ഥലികളുടെ ഒറ്റയറ്റയടിപ്പാതകളിൽ ഏറ്റവും സംഘർഷഭരിതമായി യാത്ര ചെയ്യുന്ന മനുഷ്യരുടെ ആഖ്യാനങ്ങൾ തന്നെയാണ് അദ്ദേഹത്തിന്റെ സിനിമകൾ. കാലം കണ്ണാടി നോക്കുന്ന കഥകളുടെ ദൃശ്യ പരിചരണം കൊണ്ട് അനശ്വരത നേടിയ സിനിമകൾ.മനുഷ്യൻ എന്ന ഭൂമിയിലെ ഏറ്റവും സങ്കീർണ്ണമായ ജീവ വസ്തുവിന്റെ ജീവിത യാത്രകളുടെ കയറ്റിറക്കങ്ങൾക്ക് ഇത്രയും തെളിമയോടെയുള്ള ദൃശ്യ ഭാഷ ഒരുക്കിയ മറ്റൊരു ചലച്ചിത്രകാരൻ മലയാളത്തിൽ ഉണ്ടാകുമെന്ന് തോന്നുന്നില്ല. 1990 ൽ റിലീസ് ചെയ്ത ഇൻവെസ്റ്റിഗറ്റീവ് ത്രില്ലർ ഗണത്തിൽ വരുന്ന കെജി ജോർജിന്റെ "ഈ കണ്ണി കൂടി" എന്ന സിനിമ അതിന്റെ ആഖ്യാനത്തിന്റെ ക്ലാസ്സ്‌ സ്വഭാവം കൊണ്ട് ഇന്നും പ്രേക്ഷകനെ പിടിച്ചിരുത്തുന്നുണ്ട്.സിനിമ കണ്ടു തുടങ്ങിയാൽ അത് തീരുന്നത് വരെ പ്രേക്ഷകനെ ഹോൾഡ് ചെയ്തു വെക്കുന്ന കെ.ജി ജോർജ്ജിന്റെ മാജിക് ഈ സിനിമയിലും ആവർത്തിക്കുന്നുണ്ട്.മലയാളത്തിലെ എണ്ണം പറഞ്ഞ ക്രൈം ഇൻവെസ്റ്റിഗേഷൻ ജോണറിലുള്ള ഏറ്റവും പ്രശസ്തമായ സിനിമയായി ഇന്നും ആഘോഷിക്കപ്പെടുന്നത് ഒരു സി ബി ഐ ഡയറിക്കുറിപ്പാണ്.എന്നാൽ അതിനെയൊക്കെ അതി ലംഘിക്കുന്ന പ്ലോട്ട് കൊണ്ട് നമ്മെ അതിശയിപ്പിക്കുന്നുണ്ട് ഈ കണ്ണി കൂടി എന്ന സിനിമ. പോപ്പുലർ കൾച്ചറിൽ നിന്നും മാറി ആഖ്യാനത്തിൽ ഒരു അമച്ച്വറിഷ് നരേറ്റീവ് പാറ്റേൺ ആ ഈ സിനിമ ഫോളോ ചെയ്യുന്നത്. ![](https://cdn.boolokam.com/articles/2022/10/fwggghhh-2.jpg)What is next..? എന്ന ഉദ്വേഗം നിറഞ്ഞ വഴികളിലൂടെയാണ് സിനിമ അവസാനം വരെ സഞ്ചരിക്കുന്നത്.അശ്വിനി അവതരിപ്പിക്കുന്ന കുമുദം എന്ന സ്ത്രീയുടെ അസാധാരണമായ ജീവിതത്തിനും മരണത്തിനുമിടയിലുള്ള സങ്കീർണ്ണതകളിലൂടെ നീങ്ങുന്ന സിനിമ പ്രേക്ഷകരിൽ സൃഷ്ടിക്കുന്ന ഇമ്പാക്ട് വാക്കുകൾക്കപ്പുറത്തുള്ള ചലച്ചിത്രാനുഭവമാണ്.കെജി ജോർജിന്റെ കഥയ്ക്ക് കെ എസ് ഭാസുരചന്ദ്രന്റെ ഗംഭീരമായ തിരക്കഥയും ആ കഥ പറയാൻ സംവിധായകൻ സ്വീകരിച്ച ക്രാഫ്റ്റിന്റെ മികവും തന്നെയാണ് ഈ സിനിമയെ കാലാതിവർത്തിയായ സൃഷ്ടിയാക്കി മാറ്റുന്നത്.അശ്വിനി, സായ്കുമാർ, തിലകൻ, ജഗദീഷ്, സുകുമാരി..തുടങ്ങിയവരാണ് പ്രധാന കഥാപാത്രങ്ങളെ അവതരിപ്പിക്കുന്നത്.സായ്കുമാർ ഈ സിനിമയിലെ മിസ് കാസ്റ്റിംഗ് ആയി തോന്നി.ആ വേഷത്തെ വേറൊരു ഹൈറ്റ്സിലേക്ക് കൊണ്ടു പോകാൻ സായിക്ക് കഴിഞ്ഞില്ല. ആ വേഷം മമ്മൂട്ടിയോ മോഹൻലാലോ ചെയ്തിരുന്നുവെങ്കിൽ സി ഐ രവീന്ദ്രൻ എന്ന കഥാപാത്രം മറ്റൊരു ലെവലിൽ വരുമായിരുന്നു എന്ന് തോന്നുന്നു. എന്തുകൊണ്ട് ഈ വേഷത്തിലേക്ക് സായ്കുമാറിനെ പോലെ ഒരാളെ കെ ജി ജോർജ് കാസ്റ്റ് ചെയ്തു എന്ന് ഇന്നും ഉത്തരം കിട്ടാത്ത ചോദ്യമാണ്.കാരണം കെജി ജോർജിന് മമ്മൂട്ടിയോ മോഹൻലാലോ അപ്രാപ്യമായിരുന്നില്ല. അങ്ങനെയെങ്കിൽ ഈ സിനിമയുടെ ഗതി തന്നെ മറ്റൊന്നാകുമായിരുന്നു.