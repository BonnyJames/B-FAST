---
author: Beaumaris
categories:
- Entertainment
comment_count: 0
date: 2023-12-23 11:53:35
draft: false
image: https://cdn.boolokam.com/articles/2023/12/eegwgg.jpg
like_count: 36674
share_count: 10435
tags:
- anashwara rajan
- mohanlal
- neru movie
- vettukili
title: സഹതാപത്തിന് പകരം രോമാഞ്ചം ഉണ്ടാക്കുന്ന രീതിയിൽ എടുത്തിരിക്കുന്ന ആ റേപ്പ് സീൻ
  തന്നെ ഈ സിനിമയുടെ ഏറ്റവും വലിയ ഡ്രോ ബാക്കുകളിൽ ഒന്നാണ്
view_count: 528354
---

**വെട്ടുക്കിളി** ലാലേട്ടൻ മുത്താണ്, സിനിമ ഹിറ്റ്‌ ആകും, എന്നാൽ വിരുദ്ധ അഭിപ്രായങ്ങൾ പറയാതിരിക്കാൻ ആകില്ലല്ലോ ! വെട്ടുക്കിളി ഒരു വൈകൃതം ആണെന്ന് നിങ്ങൾ പറഞ്ഞാലും കുഴപ്പമില്ല, ഇതിലെ ബ്രൂട്ടൽ റേപ്പ് സീൻ എനിക്ക് ഫീൽ ചെയ്തത് രേഷ്മ അഭിലാഷ സിനിമകളിലെ പോലെയായിരുന്നു എന്നത് ആദ്യമേ പ്രസ്താവിക്കുന്നു . അന്ധയായ ഒരു പെൺകുട്ടി ആരും ഇല്ലാത്ത സമയത്ത് സ്വന്തം വീട്ടിൽ റേപ്പ് ചെയ്യപ്പെടുന്നു. ശിൽപ്പിയായ കുട്ടി ആ ആളുടെ മുഖം ഒരു ശില്പമാക്കി മാറ്റുന്നു. അത് തെളിവായി എടുത്ത് പോലീസ് ഒരു ചെറുപ്പക്കാരനെ അറസ്റ്റ് ചെയ്യുന്നു. ഈ ശിൽപ്പമല്ലാതെ മറ്റൊരു തെളിവും പോലീസിന് കണ്ടെത്താൻ കഴിയുന്നില്ല. കുറ്റവാളി അതിശക്തൻ, സമ്പന്നൻ. ഇരയുടേത് സാധാരണ കുടുംബം. ഇതിനപ്പുറത്തേക്ക് കഥ പറയേണ്ട കാര്യമില്ലല്ലോ. ഈ സിനിമ നേടാൻ പോകുന്ന പോപുലാരിറ്റി ഉണ്ടാക്കുന്ന ജിജ്ഞാസ മൂലം നിങ്ങൾ എന്തായാലും ഇത് കാണാതിരിക്കില്ല. എന്നാൽ ലാലേട്ടന്റെ കരിസ്മയും സിദ്ദിക്കിന്റെ പ്രകടനവും ഒഴികെ അടിമുടി പാളിപ്പോയ സിനിമയാണ് നേര് എന്നതാണ് "നേര്". മൊത്തം മിസ് കാസ്റ്റിങ്! ആരും സഹായത്തിനില്ലാത്ത അന്ധയായ ഒരു റേപ്പ് വിക്റ്റിമിനോട്‌ തോന്നേണ്ട ഒരു അനുകമ്പയും ഇതിലെ കഥാപാത്രത്തിനോട് തോന്നുന്നില്ലെങ്കിൽ അതിന് കാരണം ആ വേഷം അവതരിപ്പിക്കാൻ തിരഞ്ഞെടുത്ത അഭിനേത്രി തന്നെ. ആക്രമിക്കപ്പെട്ട കഥാപാത്രത്തിന്റെ നിസ്സഹായത പതിയെ ബോൾഡ്നസ്സ് ആയി മാറുമ്പോഴാണ് അത് സിനിമാറ്റിക്ക് ആകുന്നതും പ്രേക്ഷകർ ആ കഥാപാത്രത്തിനൊപ്പം സഞ്ചരിക്കുന്നതും. ഇതിൽ കൂടുതൽ ഇതേപറ്റി പറഞ്ഞു തെറി വിളി കേൾക്കാൻ ഞാൻ ഇല്ല. ദൃശ്യം 2 പോലെ തന്നെ ഒരു കാര്യവും ഇല്ലാതെ സ്‌ക്രീനിൽ വന്ന് പോകുന്നത് അഭിനയത്തിന്റെ ബാലപാഠം പോലും അറിയാത്ത, ഒരു ഡയലോഗ് പോലും സ്വഭാവികമായി പറയാൻ കഴിയാത്ത 50 മുഖങ്ങളെങ്കിലുമാണ്. ആന്റണി പെരുമ്പാവൂരിന്റെ ഭാര്യയും, ഷെഫ് പിള്ളയുമടക്കം വെറുതെ ഒരു കാര്യവുമില്ലാതെ ഇത്തരം സുഹൃത്തുക്കളുടെയും പരിചയക്കാരുടെയും മുഖങ്ങൾ കാട്ടാൻ മാത്രം എച്ച് കെട്ടിവെച്ച സീനുകൾ ഒത്തിരിയാണ് ഈ സിനിമയിൽ. ഒരു ത്രില്ലർ സിനിമയ്ക്ക് വേണ്ട അച്ചടക്കമില്ലാത്ത ട്രിം ചെയ്യാത്ത സ്ക്രിപ്റ്റ് എന്ന് പറയാൻ ഒരു സിനിമാ പാഠ പുസ്തകങ്ങളും നോക്കേണ്ട കാര്യമില്ല. റേപ്പ് നടന്നിടത്ത് പോലീസ് എന്തെങ്കിലും അന്വേഷണം നടത്തുന്നതായി തോന്നിയില്ല. ഇരയാകട്ടെ കോണ്ടമല്ലാതെ ഒരു തുണിയും ഉടുക്കാതെ വന്ന റേപ്പിസ്റ്റിന്റെ ദേഹത്ത് ഒന്ന് മാന്തുന്നു പോലുമില്ല. മാന്തിയാൽ തെളിവ് ഉണ്ടാകും, അതോടെ കേസ് തീരും എന്നത് കൊണ്ട് അതൊഴിവാക്കാൻ ജീതുവിന് ഒത്തിരി കുറുക്ക് വഴികൾ തേടേണ്ടി വന്നിട്ടുണ്ട്. സഹതാപത്തിന് പകരം രോമാഞ്ചം ഉണ്ടാക്കുന്ന രീതിയിൽ എടുത്തിരിക്കുന്ന ആ റേപ്പ് സീൻ തന്നെ ഈ സിനിമയുടെ ഏറ്റവും വലിയ ഡ്രോ ബാക്കുകളിൽ ഒന്നാണ്. ![](https://cdn.boolokam.com/articles/2023/12/eegwgg.jpg)കഥ എഴുതിയ വക്കീൽമാഡം കോടതി അങ്ങിനെ തന്നെ പകർത്തി വെക്കാൻ നടത്തിയ അമിതശ്രമത്തിൽ പെട്ട് കോടതി രംഗങ്ങൾ ഭയങ്കരമായി വലിഞ്ഞു നീണ്ടത് ജീത്തു ശ്രദ്ധിച്ചില്ല എന്ന് തോന്നുന്നു. ജഡ്ജിയെ നോക്കി ഉത്തരം പറയണം എന്ന് സാക്ഷികളോട് വക്കീൽ ഒരു പ്രാവശ്യം പറയുന്നത് മനസിലാക്കാം. ഇതിൽ പക്ഷേ ഓരോ വക്കീലും, ഓരോ സാക്ഷികളോടും, ഓരോ ഡയലോഗ്ഗിലും ഇത് ആവർത്തിക്കുമ്പോൾ സഹഎഴുത്തുകാരനായ ജീത്തു ഇത് സിനിമയാണെന്ന് മറന്ന് പോയിരുന്നു എന്നുറപ്പ്. അല്ലെങ്കിൽ തന്നെ സിനിമാറ്റിക്ക് ആകുമ്പോൾ റിയാലിറ്റിയിൽ അൽപ്പമൊക്കെ മാറ്റം വരുത്തണ്ടേ? ജഡ്ജി കൊട്ടുവടി വെച്ച് മേശയിൽ ഇടിച് കൊണ്ട് ഓർഡർ ഓർഡർ എന്ന് പറയുന്നതൊക്കെ മാറ്റുന്നത് പോലെ കാലികമായ മാറ്റങ്ങൾ സമ്മതിക്കാം പക്ഷേ ഈ സിനിമയിൽ അമിതമായ റിയാലിറ്റി തള്ളിക്കയറ്റം സിനിമയുടെ രസം മുഴുവൻ കളഞ്ഞു. അന്ധയായ കുട്ടി റേപ്പിസ്റ്റിന്റെ ശിൽപ്പം ഉണ്ടാക്കുന്നു എന്നതിലെ ക്യൂരിയോസിറ്റി ഒഴികെ ബ്രില്യൻറ് എന്ന് പറയാനുള്ള ഒന്നും കഥയിൽ ഇല്ല. അവളുടെ മുറിയുടെ ഭിത്തിയിൽ മുഴുവൻ ചെളി തൂത്ത് വെച്ചിരിക്കുന്ന ബ്രില്ലിയൻസ് അപാരം തന്നെ. എന്നാൽ അന്ധയായ കുട്ടിയുടെ മുറിയിൽ ലൈറ്റ് സ്വിച്ചിന്റെ ചുറ്റും എന്തിനാണ് അവളുടെ വിരൽ പാടുകൾ എന്ന് ചോദിച്ചാൽ ജീത്തു ബബ്ബബ്ബ വെയ്ക്കും എന്നറിയാവുന്നത് കൊണ്ട് അത് ചോദിക്കുന്നില്ല. ![](https://cdn.boolokam.com/articles/2023/12/ffg.webp)സുരാജ് വെഞ്ഞാറമൂടിന് ചെയ്യാനുള്ള രീതിയിലാണ് ലാലേട്ടന്റെ വേഷം ഒരുക്കിയത്. ലാലേട്ടന്റെ ഇൻട്രോക്ക് തീരെ എനർജി കുറഞ്ഞ് പോയി. ലാലേട്ടന്റെ ബാക്ക് സ്റ്റോറിയുടെ എഫക്ട് കുറഞ് പോയി. അവസാന രംഗമൊഴികെ അദ്ദേഹത്തിന് അഭിനയിക്കാനുള്ള ഒരു സീൻ പോലുമില്ലായിരുന്നു. അദ്ദേഹം രാത്രി മുഴുവൻ കാണാപാഠം പഠിച്ചു പറഞ്ഞ ലോ പോയിന്റ്റുകളുടെ മുഴുവൻ ഗും ആ ഹോട്ടൽ ഓണർ വന്ന് പറഞ്ഞ ഒറ്റ ലോ പോയിന്റിൽ ഒലിച്ചു പോയി. ഒരു സൂപ്പർ സ്റ്റാർ സിനിമയിൽ ഒരിക്കലും വരാൻ പാടില്ലാത്ത അത്തരം നിസ്സാര കാര്യങ്ങൾ പോലും ശ്രദ്ധിക്കാതെ പോയെങ്കിലും, ഒന്നോ രണ്ടോ സീനുകൾ അപാര എഫക്ട് ആക്കിയതിന് ജീതുവിനെ അഭിനന്ദിക്കാതിരിക്കാനും വയ്യ. കോടതിയിലെ അവസാന തെളിവ് കൊടുക്കുമ്പോഴുള്ള ആളുകളുടെ റെസ്പോൺസ് അതിൽ ഒന്ന് മാത്രം. ഇര അവസാനം കോടതിയിൽ നിന്ന് ഇറങ്ങി വരുന്ന സീനാകട്ടെ അടുത്ത കാലത്ത് സിനിമകളിൽ കണ്ടിട്ടുള്ളതിൽ ഏറ്റവും പവർഫുൾ സീനായിരുന്നു. ![](https://cdn.boolokam.com/articles/2023/12/wfffff-3.jpg)സിദ്ദിഖ് മാത്രം സിനിമയിൽ തകർത്തു. പോലീസ് വേഷത്തിൽ ആയിരം വട്ടം കണ്ട ഗണേശിനെയൊക്കെ മാറ്റി മാറ്റാർക്കെങ്കിലും ആ വേഷം കൊടുക്കാമായിരുന്നു എന്ന് തോന്നി. പ്രിയാമണിയുടെ വേഷത്തിന് കഥയിൽ ഒരു പ്രസക്തിയും ഇല്ലാതാക്കി കളഞ്ഞു. കഥാകൃത്ത് അവതരിപ്പിച്ചിരിക്കുന്ന ലാലേട്ടന്റെ ഉറ്റസുഹൃത്ത് ആൻഡ് സഹായി ആൻഡ് ഇപ്പോൾ വേണമെങ്കിലും ലാലേട്ടന്റെ അടുത്ത് കയറി ചെല്ലാനുള്ള സ്വാതന്ത്രമുള്ള ആ ഡ്രീം റോൾ അങ്ങേയറ്റം അസഹ്യമാക്കാതെ രക്ഷപെടുത്തി എന്ന് മാത്രം പറയാം.