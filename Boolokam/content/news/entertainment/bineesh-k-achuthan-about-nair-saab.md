---
author: Beaumaris
categories:
- Entertainment
comment_count: 0
date: 2023-09-09 16:38:49
draft: false
image: ''
like_count: 60498
share_count: 12828
tags:
- joshy
- mammootty
- nair saab movie
title: ഇന്ത്യൻ ഫീൽഡ് മാർഷലായിരുന്ന സാം മനേക് ഷായുടെ ജീവിതത്തിലെ ഒരു സുപ്രധാന ഏടിൽ
  നിന്നും പ്രചോദനം ഉൾക്കൊണ്ട സിനിമ
view_count: 845869
---

**Bineesh K Achuthan** ഇന്ത്യൻ ഫീൽഡ് മാർഷലായിരുന്ന സാം മനേക് ഷായുടെ ജീവിതത്തിലെ ഒരു സുപ്രധാന ഏടിൽ നിന്നും പ്രചോദനം ഉൾക്കൊണ്ട് ഡെന്നീസ് ജോസഫ് രചന നിർവഹിച്ച നായർ സാബ് 34-ാം വാർഷികത്തിന്റെ നിറവിൽ (സെപ്തംബർ 08). ഐ വി ശശി - ടി ദാമോദരൻ - രതീഷ് ത്രയത്തിന്റെ സൂപ്പർ ഹിറ്റ് ചിത്രം തുഷാരത്തിന് ശേഷം കാശ്മീരിൽ ചിത്രീകരിച്ച മലയാള ചിത്രം കൂടിയായിരുന്നു നായർ സാബ്. ആക്ഷൻ മൂഡിൽ മിലിട്ടറിയുടെ പശ്ചാത്തലത്തിൽ, സ്റ്റോക്ക്ഹോം സിൻഡ്രോം അടിസ്ഥാനമാക്കിയെടുത്ത ഇമോഷണൽ ഡ്രാമയായിരുന്നു തുഷാരമെങ്കിൽ നായർസാബ് പൂർണ്ണമായും ഒരു ആക്ഷൻ ത്രില്ലറായിരുന്നു. ആയുധക്കടത്തും മയക്കു മരുന്നു വ്യാപാരവുമായി രാജ്യത്തെ അസ്ഥിരപ്പെടുത്തുന്ന അധോലോക ശക്തികൾക്കെതിരെ ഒരു മിലിട്ടറി ഓഫീസറുടെ ഒറ്റയാൾ പോരാട്ടമായിരുന്നു നായർ സാബ്. ന്യൂ ഡൽഹിക്ക് ശേഷം വരുന്ന ജോഷി - ഡെന്നീസ് ജോസഫ് - മമ്മൂട്ടി ടീമിന്റെ ബിഗ് ബജറ്റ് ചിത്രമെന്ന പ്രത്യേകതയും നായർ സാബിനുണ്ടായിരുന്നു. ന്യൂ ഡൽഹി റിലീസാകുന്ന സമയത്ത് അണിയറ ശിൽപികളെല്ലാവരും നായർ സാബിന്റെ ഷൂട്ടിംഗുമായി ബന്ധപ്പെട്ട് കാശ്മീരിലായിരുന്നു. എന്നാൽ ന്യൂ ഡൽഹി നേടിയ അഭൂതപൂർവമായ വിജയം ജോഷിയുടെ കരിയറിനെ മാറ്റി മറിച്ചു. കേരളത്തിലെന്ന പോലെ തമിഴ് നാട്ടിലും ബ്ലോക്ക് ബസ്റ്റർ വിജയം നേടിയതിനെ തുടർന്ന് ന്യൂ ഡെൽഹിയുടെ തെലുങ്ക്, കന്നട, ഹിന്ദി പതിപ്പുകൾ എടുക്കുന്നതിന്റെ തിരക്കിലേക്ക് ജോഷി തിരിഞ്ഞു. ഒരു ഷെഡ്യൂളിന് ശേഷം നായർ സാബ് പാതിവഴിയിലായി. പിന്നീട് താരങ്ങളുടെ ഡേറ്റുകളുടെ ലഭ്യതക്കനുസരിച്ച് പല ഷെഡ്യൂളുകളിലായിട്ടാണ് നായർസാബ് പൂർത്തിയാക്കിയത്. ജോഷി - ഡെന്നീസ് ജോസഫ് - മമ്മൂട്ടി ടീമിന്റെ ദിനരാത്രങ്ങൾ, സംഘം, തന്ത്രം എന്നീ ചിത്രങ്ങൾ പുറത്ത് വന്നിരുന്നു. ഇതിനകം നായർസാബിന്റെ നിർമ്മാണ ചുമതല ലിബർട്ടി ഏറ്റെടുത്തിരുന്നു. https://youtu.be/8HdSGEdaTi4 ഉർവ്വശിയും ത്യാഗരാജനുമൊഴിച്ചുള്ള ന്യൂ ഡൽഹിയിലെ മുഴുവൻ താരങ്ങളും നായർസാബിലുണ്ടായിരുന്നു. കൂടാതെ മുകേഷ്, ലാലു അലക്സ്, ഗീത, ലിസി എന്നിവരും പ്രധാന കഥാപാത്രങ്ങളെ അവതരിപ്പിച്ചു. ദേവന്റെയും ലാലു അലക്സിന്റെയും സുദീർഘമായ കരിയറിൽ അവർക്കുമിഷ്ടപ്പെട്ട വേഷങ്ങളായിരുന്നു നായർസാബിലേത്.യുവ പ്രേക്ഷകരുടെ നീണ്ട കാത്തിരിപ്പിനൊടുവിൽ 1989 - ലെ ഓണം സീസണിൽ നായർസാബ് റിലീസായി. https://youtu.be/JJ1ndewmSbM ഉദ്വേഗജനകമായ രംഗങ്ങളും ത്രസിപ്പിക്കുന്ന സംഘട്ടന രംഗങ്ങളുമടങ്ങിയ നായർസാബിന് വൻ വരവേൽപ്പാണ് പ്രേക്ഷക ലക്ഷങ്ങൾ നൽകിയത്. ആ ഓണം സീസണിൽ പ്രിയദർശൻ - മോഹൻലാൽ കൂട്ടുകെട്ടിലെ വന്ദനം, കെ മധു - എസ് എൻ സ്വാമി - മമ്മൂട്ടി ടീമിന്റെ ജാഗ്രത തുടങ്ങിയ വൻ ചിത്രങ്ങൾ അടി പതറിയപ്പോൾ ഓണത്തിന് രണ്ടാഴ്ച്ച മുമ്പ് റിലീസ് ചെയ്ത സിദ്ധിഖ് - ലാൽ ചിത്രമായ റാംജിറാവ് സ്പീക്കിംഗ് മാത്രമാണ് നായർസാബിന്റെ തേരോട്ടത്തിൽ പിടിച്ചു നിൽക്കാൻ കഴിഞ്ഞത്. ഒരു തലമുറയെ മുഴുവൻ ആവേശഭരിതരാക്കിയ ഈ ചിത്രം ഇന്നും വിരസതയില്ലാരെ കാണാൻ കഴിയുന്ന ഒന്നാണ്.