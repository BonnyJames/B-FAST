---
author: Beaumaris
categories:
- Entertainment
comment_count: 0
date: 2023-05-16 16:08:17
draft: false
image: https://cdn.boolokam.com/articles/2023/05/22222-1-1024x640.jpg
like_count: 4225
share_count: 5270
tags:
- ACTOR
- dulquer salmaan
- mammootty
- Prem Chand P
title: ഏതോ കാലത്തിലേക്കെന്നോണം നോക്കിയിരിയ്ക്കുന്ന ആ കുട്ടി പിൽക്കാലത്ത് ഒരു പാൻ ഇന്ത്യൻ
  ആക്ടർ ആകും എന്നതിന്റെ നേരിയ സൂചനകൾ ചിത്രത്തിൽ കാണാനാവുമോ ?
view_count: 207653
---

**Prem Chand P** ചിത്രത്തിലെ ആ തുറിച്ചു നോട്ടക്കാരൻ കുട്ടി ദുൽഖർ സൽമാന് അന്ന് നാലോ അഞ്ചോ വയസ്സുണ്ടാകും. ദുൽക്കറിന്റെ ചേച്ചിയും ടി.ദാമോദരൻ മാഷിന്റെ മകൾ ദീദിയുമാണ് ഒപ്പം. അഹിംസ മുതൽ ഐ.വി.ശശി - ടി.ദാമോദരൻ കൂട്ടുകെട്ടിലെ സ്ഥിരം നടനാണ് മമ്മുട്ടി. അക്കാലത്തെ സിനിമയിലെ മനുഷ്യ ബന്ധങ്ങൾ എങ്ങിനെയായിരുന്നു എന്നതിന്റെ ഓർമ്മക്കുറിപ്പാണ് ഇന്ന് ഈ ചിത്രം . അങ്ങിനെ ഏതോ കാലത്തിലേക്ക് എന്നോണം നോക്കിയിരിയ്ക്കുന്ന ആ കുട്ടി പിൽക്കാലത്ത് ഒരു പാൻ ഇന്ത്യൻ ആക്ടർ ആകും എന്നതിന്റെ നേരിയ സൂചനകൾ ചിത്രത്തിൽ കാണാനാവുമോ ? മമ്മുട്ടിയുടെ മകനായത് കൊണ്ട് അതൊരു അന്ധസാധ്യതയാണ്. നടക്കാം , നടക്കാതിരിക്കാം. എന്നാൽ ആ നോട്ടത്തിൽ അസാധാരണമായ ഒരു ഗുരുദത്ത് സ്മരണയുണ്ട് . സംവിധായകൻ ആർ. ബാൽകിക്ക് ആ മുഖത്ത് ഒരു ഗുരുദത്ത് സ്പർശം തോന്നിയത് കൊണ്ടു തന്നെയാവാം തന്റെ "ചുപ്പ് " ( 2022 ) എന്ന ബോളിവുഡ് ഓഫ് ബീറ്റ് സിനിമയിൽ നായകനായി ദുൽഖർ കാസ്റ്റ് ചെയ്പ്പെടുന്നതും . നടൻ എന്ന നിലയിൽ 2012 ൽ ശ്രീനാഥിന്റെയും ദുൽഖറിന്റെയും ഒക്കെ ആദ്യ സിനിമയായ "സെക്കന്റ് ഷോ " യിൽ നിന്നും " ചുപ്പ് " ലേതെത്തുമ്പോഴേക്കും ദുൽഖർ വളർന്നെത്തുന്നത് ഒരു ഗുരുദത്ത് സ്റ്റൈലിലേക്കാണ്. "ചുപ്പ് " അത് ബോധ്യപ്പെടുത്തും. ഗുരുദത്ത് സ്മരണയുടെ ആർക്കേവ് പരമാവധി പ്രയോജനപ്പെടുത്തി ഒരു സൈക്കോ പാത്തിന്റെ പ്രണയജീവിതമാണ് ചുപ്പ് അനാവരണം ചെയ്യുന്നത്. ദുൽഖർ അത് ഗംഭീരമാക്കി. [](https://cdn.boolokam.com/articles/2023/05/wfwffw.jpg)ദുൽഖർ സിനിമയിലേക്ക് വരുന്നു എന്ന് കേട്ടു തുടങ്ങിയത് രണ്ടായിരാമാണ്ടിന്റെ രണ്ടാം പാതിയിലാണ്. ഞാൻ ചിത്രഭൂമിയുടെ ചുമതല വഹിക്കുന്ന കാലത്തായിരുന്നു അത്. ആദ്യമൊക്കെ മമ്മുട്ടി വാർത്ത സ്ഥിരീകരിക്കാതെ മുന്നോട്ടു പോവുകയാണുണ്ടായത്. ഐ.വി.ശശി , ജോഷി, ഷാജി കൈലാസ് തുടങ്ങി പല പേരുകളും ഒപ്പം കേട്ടിരുന്നു. എന്നാൽ ആ ഭാഗ്യം കിട്ടിയത് കോഴിക്കോട്ടുകാരൻ ശ്രീനാഥിനാണ് . ശ്രീനാഥ് സിനിമയിൽ വന്നു കയറിയ ദൃശ്യം ഇപ്പോഴും ഓർമ്മയിലുണ്ട്. 2008 ൽ ദീദി തിരക്കഥ എഴുതി ജയരാജ് സംവിധാനം ചെയ്ത " ഗുൽമോഹറി " ന്റെ പൂജക്ക് സംവിധായകനെ പരമ്പരാഗത രീതിയിൽ നമസ്കരിച്ചാണ് ശ്രീനാഥ് സഹസംവിധായകരിൽ ഒരാളായി സിനിമയിൽ കാലുകുത്തിയത് . അതുകൊണ്ട് തന്നെ 2012 ൽ ദുൽഖർ സിനിമയിലേക്ക് വരുന്ന വിവരം ആദ്യം തന്നെ ശ്രീനാഥ് വിളിച്ചു പറഞ്ഞാണ് വിവരമറിയുന്നത് . മമ്മുക്കയെ വിളിച്ച് ദുൽഖറിന്റെ ഒരു ഫോട്ടോ ഷൂട്ട് അപ്പോൾ തന്നെ ആവശ്യപ്പെട്ടിരുന്നു . എന്നാൽ... " എന്നോട് സ്നേഹമുണ്ടെങ്കിൽ നിങ്ങൾ അവന് മമ്മുട്ടിയുടെ മകൻ എന്ന നിലക്കുള്ള ഒരു പ്രത്യേക കവറേജും നൽകരുത്. ഒരു പതുമുഖ സംവിധായകന്റെ പടത്തിൽ അഭിനയിക്കുന്ന ഒരു പുതുമുഖ നായകന് എന്തു കവറേജ് കൊടുക്കുമോ അത് മാത്രം നൽകിയാൽ മതി. ചിത്രം പുറത്തിറങ്ങി പടം നന്നായി , മമ്മുട്ടിയുടെ മകൻ എന്ന നിലക്കല്ലാതെ അവൻ നന്നായി എന്ന് നിങ്ങൾക്ക് സ്വതന്ത്രമായി തോന്നുന്നുണ്ടെങ്കിൽ പിന്നെ ഫോട്ടോ ഷൂട്ടോ അഭിമുഖമോ എന്തു വേണമെങ്കിലും ആയിക്കോ " എന്നായിരുന്നു മമ്മുട്ടിയുടെ മറുപടി . അത് അതേ രീതിയിൽ കാത്തു . [![](https://cdn.boolokam.com/articles/2023/05/22222-1-1024x640.jpg)](https://cdn.boolokam.com/articles/2023/05/22222-1.jpg)സെക്കന്റ് ഷോ യെ ഒരു സാദാ പുതുമുഖ സംവിധാന സംരംഭമായി, പതുമുഖങ്ങളായ ദുൽഖറും സണ്ണിവെയിനും ഗൗതമിയും ഒക്കെ രംഗത്തു വരുന്ന സിനിമയായി മാത്രം ട്രീറ്റ് ചെയ്തു . പതിവ് ലൊക്കേഷൻ റിപ്പോർട്ടുകൾ മാത്രം നൽകി. സെക്കന്റ് ഷോ തിയറ്ററിൽ എത്തി ആദ്യ ദിവസം തന്നെ ചിത്രഭൂമി ടീം മൊത്തം കണ്ടു. മമ്മുട്ടി എന്ന വലിയ ബ്രാന്റിന്റെ തണലിലല്ലാതെ തന്നെ ദുൽഖർ പിടിച്ചു നിൽക്കുമെന്നും ആദ്യ സിനിമയുടെ തന്നെ തന്റെ വരവറിയിക്കുന്നുണ്ട് എന്നും എല്ലാവർക്കും അഭിപ്രായമുണ്ടായി . മമ്മുട്ടിയെ വിവരമറിയിച്ചപ്പോൾ "സന്തോഷം. ഇനി നിങ്ങൾക്ക് നിങ്ങളുടെ ഇഷ്ടം , എന്തുവേണമെങ്കിലും ചെയ്യാം " എന്ന് പച്ചക്കൊടി കാട്ടി. അടുത്ത ലക്കം ദുൽഖർ സൽമാൻ ചിത്രഭൂമിയുടെ കവറായി . മമ്മുട്ടിയോ മോഹൻലാലോ പോലുള്ള ഒരു മാസ്സ് ആക്ടറല്ല ദുൽഖർ . പരമ്പരാഗത ഒറ്റനായകനല്ല. എന്നാൽ അതിസൂഷ്മമായി ദുൽഖറിനെ പ്രയോജനപ്പെടുത്താനുള്ള ഒരു ഖനി ആ പ്രതിച്ഛായയിലുണ്ട്. അതിൽ മമ്മുട്ടി എന്ന വെള്ളിത്തിരയിലെ അഞ്ച് പതിറ്റാണ്ടിന്റെ ഓർമ്മയുടെ ശേഖരവുമുണ്ട്. ആ കൂട്ട് ആണ് ദുൽഖർ എന്ന നടന്റെ കരുത്ത് . " ചുപ്പ് " ഒരു മാസ്സ് സിനിമയല്ല. എന്നാൽ ഹൃദയത്തെ തൊടാനുള്ള ശേഷി അതിനുണ്ട്. പത്തു വർഷം പിന്നിട്ട ദുൽഖറിന്റെ അഭിനയ ജീവിതത്തിൽ വളർച്ചയുടെ പടവ് അടയാളപ്പെടുത്തുന്ന ഒരു നാഴികക്കല്ലായി നിൽക്കും അത്