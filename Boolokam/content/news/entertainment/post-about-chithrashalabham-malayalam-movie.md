---
author: Beaumaris
categories:
- Entertainment
comment_count: 0
date: 2023-07-19 07:03:49
draft: false
image: ''
like_count: 78674
share_count: 37562
tags:
- biju menon
- chithrashalabham movie
- Jayaram
- jomol
title: ചിത്രശലഭത്തിലെ ദേവൻ എന്ന കഥാപാത്രം നമ്മുടെ മനസ്സിൽ വിങ്ങൽ നല്കിക്കൊണ്ടാണ് കടന്നു
  പോകുന്നത്
view_count: 1348564
---

**രാഗനാഥൻ വയക്കാട്ടിൽ** മറക്കാനാവാത്ത മലയാള സിനിമകളിൽ ഇന്ന് പ്രശസ്ത സംവിധായനായ ശ്രീ K.B മധു സംവിധാനം ചെയ്ത "ചിത്രശലഭം" എന്ന സിനിമയെ കുറിച്ചാണ് എഴുതുന്നത്. കാൽ നൂറ്റാണ്ടു മുമ്പ് 1998 ൽ പ്രദർശനശാലകളിൽ എത്തി ശരാശരി വിജയം നേടിയ ചിത്രം .ഋഷികേശ് മുഖർജിയുടെ മൂലകഥയിൽ 1971 ൽ റിലീസ് ആയ ആനന്ദ് എന്ന ഹിന്ദി സിനിമയുടെ പകർപ്പവകാശം വാങ്ങി റ്റി. എ. റസാഖ് തിരക്കഥ എഴുതി K.B മധു വളരെ കയ്യടക്കത്തോടെ സംവിധാനം ചെയ്ത ചിത്രശലഭം . ന്യൂ ജനറേഷൻ സിനിമയുടെ ബാനറിൽ പ്രശസ്ത സംവിധായകൻ ജയരാജാണ് നിർമ്മിച്ചത്. [](https://cdn.boolokam.com/articles/2023/07/ddf-1.jpg)ഇതിലെ പ്രധാന അഭിനേതാവായ ദേവൻ എന്ന രോഗിയുടെ വേഷത്തിൽ ജയറാമും.ഡോക്ടർ സന്ദീപ് ആയി ബിജു മേനോനും, Dr. രവീന്ദ്രനായി ദേവനും, സിസ്റ്റർ മരിയയായി സുകുമാരിയും, നാടക സംവിധായകൻ ബക്കർ പരപ്പനങ്ങാടിയായി കലാഭവൻ മണിയും, ദീപയായി ജോമോളും Dr. രവീന്ദ്രൻ്റെ ഭാര്യ ഗീതയായി രേണുകയും കൂടാതെ മാടമ്പ് കുഞ്ഞിക്കുട്ടൻ മാടമ്പ് കുഞ്ഞിക്കുട്ടൻ എന്ന സാഹിത്യകാരായി ഏതാനും നിമിഷം മാത്രം അവാർഡ് ദാന ചടങ്ങിൽ പങ്കെടുക്കുന്നുയൂസഫലി കേച്ചേരിയുടെ അർത്ഥസമ്പുഷ്ടമായ വരികൾക്ക് പെരുമ്പാവൂർ ജി രവീന്ദ്രനാഥ് സംഗീതം നൽകി. ഏതോ വർണ്ണ സ്വപ്നം പോലെ എന്ന ടൈറ്റിൽ സോങ്ങും ,ആരോഹണത്തിൽ ചിരിച്ചും അവരോഹണത്തിൽ കരഞ്ഞും, പാടാത്ത പാട്ടിന്റെ കേൾക്കാത്ത രാഗമാണ് നീ എനീ ഗാനങ്ങളും യേശുദാസ് അതി മധുരമായി പാടി..നന്ദകുമാരാ എന്ന് തുടങ്ങുന്ന ഭാവനാ രാധാകൃഷ്ണനും ആലപിച്ച ഗാനവും ഉണ്ട്. സിനിമയുടെ ആരോഹണ അവരോഹണ മധ്യമങ്ങളുടെ തീവ്രത ചോരാതെ പശ്ചാത്തലസംഗീതം നിർവഹിച്ചത് രാജാമണി .പി.സുകുമാറിൻ്റെ ഛായാഗ്രഹണവും സിനിമയ്ക്ക് കരുത്തേകി. **ചിത്രശലഭം:** കാണാൻ നല്ല ഭംഗിയുള്ള വർണ്ണങ്ങൾ വാരി വിതറിയ പൂമ്പാറ്റ. ഒരു പൂവിൽ നിന്നും മറ്റൊരു പൂവിലേക്ക് പറന്ന് ചെടികൾക്ക് പരാഗണത്തിന് സഹായിക്കുന്നു. എല്ലാവർക്കും ഇഷ്ടപ്പെടുന്ന സന്തോഷം പകരുന്ന കാണാൻ ഭംഗിയുള്ള ചിത്രശലഭങ്ങൾക്ക് ആയുസ്സ് കുറവാണ്.സിനിമ കണ്ടിറങ്ങി വർഷങ്ങൾ കഴിഞ്ഞാലും മനസ്സിൽ നിന്നും വിട്ടു പോകാത്ത ചില കഥാപാത്രങ്ങളുണ്ട്. അതുപോലെ ചില ചിത്രങ്ങളിലെ മരണങ്ങളും. വിടപറയും മുമ്പേ,സുഖമോദേവി, മൂന്നാംപക്കം, സുകൃതം, മായാമയൂരം തുടങ്ങി ഒട്ടേറെ സിനിമകളിലെ പ്രധാന കഥാപാത്രങ്ങളുടെ വേർപാട് പ്രേക്ഷക ഹൃദയങ്ങൾക്ക് ഒരു പാട് നൊമ്പരം ഉണ്ടാക്കിയിട്ടുള്ളതാണ്. ചിത്രശലഭത്തിലെ ദേവൻ എന്ന കഥാപാത്രവും നമ്മുടെ മനസ്സിൽ വിങ്ങൽ നല്കിക്കൊണ്ടാണ് കടന്നു പോകുന്നത്: https://youtu.be/9Dy4YjJZwUI Dr. സന്ദീപ് എഴുതിയ ചിത്രശലഭം എന്ന പുസ്തകത്തിന് ലഭിച്ച സാഹിത്യ അക്കാദമി അവാർഡ്‌ സ്വീകരിക്കുന്ന ചടങ്ങോടെയാണ് ചിത്രം ആരംഭിക്കുന്നത്. അവാർഡ് സ്വീകരിച്ചു കൊണ്ട് മറുപടി പ്രസംഗത്തിൽ പുസ്തകമെഴുതാനുള്ള സാഹചര്യം വിശദീകരീച്ചു കൊണ്ട് തൻ്റെ ഓർമ്മകളിലേക്ക് Dr സന്ദീപ് ദേവനോടൊത്തുള്ള ആ നല്ല ദിവസങ്ങളിലേക്ക് തിരിഞ്ഞു നോക്കുന്നു.Dr. സന്ദീപ് മെഡിക്കൽ എത്തിക്സ് മുറുകെ പിടിക്കുന്ന മനുഷ്യ സ്നേഹി. : ഡോക്ടറായിരുന്ന അച്ഛൻ സമ്പാദിച്ചതിനേക്കാൾ കൂടുതൽ ഒന്നും ഉണ്ടാക്കിയിട്ടില്ല. ഓങ്കോളജി സ്പെഷലിസ്റ്റ് എന്ന ഖ്യാതി മാത്രം സ്വന്തം.അനാവശ്യമായി മരുന്നുകൾ കുറിക്കില്ല. താൻ വലിയ രോഗിയാണ് എന്ന് കരുതി വരുന്നവർക്ക് അതു കൊണ്ട് അദ്ദേഹത്തെ ഇഷ്ടവുമല്ല. ക്യാൻസറിന് ചികിത്സിക്കുന്ന ഡോക്ടറാണ് ക്യാൻസർ ഉണ്ടാക്കുന്ന ഡോക്ടറല്ല എന്നാണ് അദ്ദേഹത്തിന്റെ നയം,എന്നാൽ സന്ദീപ് ഡോക്ടറുടെ സുഹൃത്ത് Dr.രവീന്ദ്രൻ (ദേവൻ) അറത്തു മുറിച്ച് പണം വാങ്ങുന്ന ശീലത്തിന് ഉടമയാണ്. ജീവിത ശൈലീ രോഗങ്ങൾ ആയാലും ശൈലി മാറ്റാൻ പറയാറില്ല. ഏത് രോഗവുമായി വരൂ മരുന്ന് ഞാൻ തരാം എന്നതാണ് ശൈലി. മരുന്നെഴുതാത്ത ഡോക്ടർമാരോട് രോഗികൾക്ക് മതിപ്പുണ്ടാകില്ല എന്നതാണ് അദ്ദേഹത്തിൻ്റെ തത്വശാസ്ത്രം അതിനാൽ മൂപ്പർക്ക് 'യൂണിറ്റി'എന്ന പേരിൽ ഒരു ആശുപത്രി കെട്ടിപ്പൊക്കാനും സാധിച്ചു. ഡോക്ടർ രവീന്ദ്രനെ കാണാനെത്തിയതാണ് സന്ദീപ്. അവരുടെ മുന്നിലേക്ക് ഡോക്ടർ വാര്യർ പറഞ്ഞു വിട്ട ദേവൻ എന്ന രോഗി എത്തുന്നു.ദേവൻ്റെ സ്കാനിങ്ങ് റിപ്പോർട്ടിനെ കുറിച്ച് ചർച്ച ചെയ്തിരിക്കെയാണ് ചിരിച്ച മുഖത്തോടെ ദേവൻ എത്തുന്നത്. ചിരകാല പരിചിതരെപ്പോലെയാണ് ദേവൻ്റെ സംസാര രീതി. ഒട്ടും ഗൗരവമില്ലാത്ത പ്രതികരണം കണ്ട് Dr.സന്ദീപ് അസുഖത്തിൻ്റെ വിവരം നേരിട്ടു തന്നെ പറഞ്ഞു..കൂടിയാൽ ആറു മാസം അതെനിക്ക് അറിയാം എന്ന് നിസ്സാരവൽക്കരിച്ച മട്ടിൽ ദേവന്റെ മറുപടിയും. ഇത്രയും മാരകമായ അസുഖം വന്നിട്ടും ദേവന് ഒരു കുലുക്കവുമില്ല: [embed]https://youtu.be/Op988FKiufA[/embed] ഡോക്ടർ വാര്യർ പറഞ്ഞയച്ചതു കൊണ്ട് മാത്രം ദേവനെ Dr രവീന്ദ്രൻ്റെ ആശുപത്രിയിൽ അഡ്മിറ്റാക്കി. ദേവൻ തൻ്റെ വാക്ചാതുര്യം കൊണ്ട് കണിശക്കാരിയായ നഴ്സ് സിസ്റ്റർ മരിയയെ (സുകുമാരി ) തമാശകൾ പറഞ്ഞ് ചിരിപ്പിക്കുന്നു.ഒരു രോഗിയുടെ പരിവേഷം ഇഷ്ടമില്ലാത്തതിനാൽ ദേവൻ അവിടെ നിന്നും മുങ്ങി ഡോക്ടർ സന്ദീപിൻ്റെ വീട്ടിൽ പൊങ്ങുന്നു.ഡോക്ടറെ ബ്രദർ എന്നാണ് വിളിക്കുന്നത്. ബന്ധുക്കൾ ആരുമില്ലാത്ത ദേവൻ ഡോക്ടറെ ഒരു അനുജനെ പോലെ കരുതുന്നു. ഒരു പക്ഷേ മുജ്ജൻമത്തിലെ സഹോദരൻമാർ ആയിരിക്കാം. ആശുപത്രിയിൽ നിന്നും ആരോടും പറയാതെ വന്നതിന് ഡോക്ടർ രവീന്ദ്രൻ സ്നേഹത്തോടെ ശാസിക്കുന്നു. തൻ്റെ മാരകമായ രോഗം വകവക്കാതെ മരണം തൊട്ടു മുന്നിലുണ്ടെന്നറിഞ്ഞിട്ടും അത് വകവക്കാതെ എല്ലാവരോടും തമാശകൾ പറഞ്ഞ് രസിപ്പിച്ച് ദിവസങ്ങൾ തള്ളി നീക്കുന്നു. (ഈയിടെ ക്യാൻസറിനോട് പൊരുതി മരിച്ച മരണം വരെ എല്ലാവർക്കും പോസിറ്റീവ് എനർജി നൽകിയ നന്ദു മഹാദേവന് പ്രചോദനമായത് ജയറാമിന്റെദേവൻ എന്ന കഥാപാത്രമാണെന്ന് ഇപ്പോൾ ഈ ചിത്രം കാണുന്നവർക്ക് തോന്നും) അതിനിടെ ഡോക്ടർ സന്ദീപിന് താൻ ചികിത്സിച്ചിരുന്ന ദീപ എന്ന സ്കൂൾ ടീച്ചറോട് ഉണ്ടായിരുന്ന അനുരാഗം അതിൻ്റെ വിങ്ങൽ ദേവനോട് പറയുന്നു. അവിചാരിതമായി ഡോക്ടറെ കാണാനെത്തിയ ദീപയോട് ഡോക്ടറുടെ മനസ്സിലെ പുറത്ത് കാണിക്കാത്ത പ്രണയം ദേവൻ വെളിപ്പെടുത്തുമ്പോൾ ദീപയുടെ ഉള്ളിലും അതേ വികാരം ഉണ്ടായിരുന്നത് അവർ തമ്മിൽ പങ്കുവയ്ക്കുന്നു. ദീപയുടെ അമ്മയെ കാണാൻ ദേവൻ അവരുടെ അഗ്രഹാരത്തിൽ പോകുകയും വിവാഹം നടത്തിക്കൊടുക്കണമെന്ന് അഭ്യർത്ഥിക്കുകയും ചെയ്തു - മറ്റൊരു സൗഹൃദം കൂടി ദേവന് വന്നു ചേർന്നു. കടം വാങ്ങിയവർ പിന്തുടർന്നപ്പാൾ ഒളിച്ചോടുന്ന ബക്കർ പരപ്പനങ്ങാടി ദേവൻ്റെ മുന്നിൽ അകപ്പെടുകയും അവർ ചങ്ങാതിമാരായി മാറുകയും ബക്കറിൻ്റെ നാടക റിഹേഴ്സൽ ക്യാമ്പ് സന്ദർശിക്കുകയും ചെയ്തു.ആ നാടകത്തിലെ ഒരു ഡയലോഗ് തൻ്റെ ജീവിതാന്ത്യ രംഗത്തിൻ്റെ തിരശ്ശീല വീഴുന്നതിനു സമാനമാണെന്ന് തിരിച്ചറിഞ്ഞ് ആ സംഭാഷണം മനസ്സിൽ ഉരുവിടുന്നു. ദേവൻ മരണത്തോടടുത്തു കൊണ്ടിരിക്കുന്നു എന്നറിയുമ്പോൾ Dr.രവീന്ദ്രൻ്റെ ഭാര്യ ഗീതയും പ്രാർത്ഥനയിൽ മുഴുകുന്നു. ദിവസങ്ങൾ അടുക്കും തോറും ഡോക്ടർ സന്ദീപും അസ്വസ്ഥനാകുന്നു. ആ സങ്കടം കണ്ടപ്പോൾ"എൻ്റെ മരണമോർത്ത് മരിക്കാതെ മരിക്കുന്ന നിന്നെ കാണുമ്പോഴാണ് എൻ്റെ ഏറ്റവും വലിയ വിഷമം" എന്ന് ഒരു ഘട്ടത്തിൽ ദേവന് പറയേണ്ടി വന്നു. സിസ്റ്റർ മരിയ ദേവൻ്റെ അരികിലിരുന്ന് പ്രാർത്ഥിക്കുമ്പോൾ ദേവൻ പറഞ്ഞു അടുത്ത ജൻമത്തിൽ മദറിൻ്റെ മകനായി എനിക്കു ജനിക്കാൻ കഴിഞ്ഞിരുന്നെങ്കിൽ എന്ന്.അടുത്ത ജന്മത്തിലല്ല ഈ ജൻമത്തിലും നീ എൻ്റെ മകൻ തന്നെയാണ് എന്ന് പറയുമ്പോൾ അത് പ്രേക്ഷക ഹൃദയത്തിൽ വിങ്ങലായ് തീരുന്നു. ദേവൻ്റെ നിർദേശപ്രകാരം ഡോക്ടർ സന്ദീപിൻ്റെ കവിത ടേപ്പിൽ റെക്കോഡ് ചെയ്യുന്നു. ദേഹമാകും വസ്ത്രം മാറി ദേഹി തുടരുന്ന യാത്ര ., ' കവിതയുടെ ആദ്യ വരികൾ ജീവിതാന്ത്യരംഗ തിരശ്ശീല വീഴുമ്പോൾ ഡോക്ടർ രവിയും ദീപയും തൊട്ടരുകിൽ ഉണ്ട്. ഡോക്ടർ സന്ദീപ് ദേവനെ ആശ്വസിപ്പിച്ച് മറ്റൊരു പ്രശസ്ത ഡോക്ടറെ കണ്ട് ഉപദേശം തേടാൻ പോയി. ടേപ്പ് ഓൺ ചെയ്യാൻ പറഞ്ഞ് സന്ദീപിൻ്റെ കവിതയുടെ വരികൾ അന്വർത്ഥമാക്കിക്കൊണ്ട് ചിത്രശലഭം തന്റെ ഭൗതീക ശരീരമെന്ന ഉടൽ ഉപേക്ഷിച്ച് മറ്റൊരു ലോകത്തേക്ക് പറന്ന് പോയി. ദേഹമാകും വസ്ത്രം മാറി ദേഹി തുടരുന്ന യാത്ര എന്ന കവിത കേട്ടുകൊണ്ട് നിത്യതയിലേക്ക്. ഡോക്ടർ സന്ദീപ് തിരിച്ചു വന്നപ്പോൾ "ദേവാ, എന്തെങ്കിലും പറയൂ" എന്ന് പറഞ്ഞപ്പോൾ കവിതയ്ക്ക് ശേഷം ദേവൻ പറഞ്ഞ ബക്കറിൻ്റെ നാടകത്തിലെ ഡയലോഗ്, തുടർന്ന് മുറിയാകെ മുഴങ്ങി. "ജനനവും മരണവും തികച്ചും ഈശ്വരനിശ്ചയം. അതിനു മുന്നിൽ രാജാവാര് പ്രജയാര്? വിധിയുടെ കൈകളിലെ മണൽപ്പാവകളാണ് നാം ഓരോരുത്തരുടേയും കാലം അവസാനിക്കുന്നിടത്ത് ഒരു ഇരുണ്ട ഗുഹ കാണാം, അവിടെ നാം ഉപേക്ഷിക്കപ്പെടുന്നു".മനസ്സിൽ വിങ്ങൽ നൽകിക്കൊണ്ട് ചിത്രശലഭത്തിന് വിരാമം. മറ്റൊരു സിനിമയുടെ റീമേക്ക് ആയിട്ടും കാര്യമായ പാകപ്പിഴവുകൾ ഇല്ലാതെ സംവിധാനം ചെയ്ത കെ.ബി മധു തീർച്ചയായും പ്രശംസ അർഹിക്കുന്നു. ഈ ചിത്രത്തെ തുടർന്ന് ദീപസ്തംഭം മഹാശ്ചര്യം, വിനയപൂർവ്വം വിദ്യാധരൻ ഉൾപ്പെടെ ഒരു ഡസനിൽ കൂടുതൽ സിനിമ സംവിധാനം ചെയ്ത അദ്ദേഹത്തിന്റെ ഏറ്റവും പുതിയ ചിത്രമായ ലൈഫ് എത്രയും വേഗം പ്രദർശനശാലകളിൽ എത്തുമെന്ന് പ്രതീക്ഷിക്കുന്നു.