---
author: Beaumaris
categories:
- Entertainment
comment_count: 0
date: 2023-08-27 10:25:16
draft: false
image: https://cdn.boolokam.com/articles/2023/08/DQD-2.jpg
like_count: 44591
share_count: 21197
tags:
- b grade movies
- shakkeela
- UC ROSHAN
title: ബി ഗ്രേഡ് സിനിമകളുടെ സംവിധായകനായ യു.സി.റോഷൻ പുറത്തിറക്കിയ 'ഞാൻ തമ്പുരാനെ' പോലൊരു
  സിനിമ ഒരുപക്ഷെ ലോകത്തുതന്നെ അധികം ഉണ്ടാകാൻ വഴിയില്ല
view_count: 713901
---

**Moidu Pilakkandy** **യു.സി. റോഷൻ..!** മലയാള ബിഗ്രേഡ് സിനിമാരംഗത്തെ ഒരു സ്റ്റാർ ഡയറക്ടർ..! മലയാളത്തിൽ എന്നല്ല ഇന്ത്യൻ സിനിമയിൽ തന്നെ ഏറ്റവും വേഗത്തിൽ ഒരു സിനിമ പൂർത്തിയാക്കി പ്രേക്ഷകരിൽ എത്തിക്കാൻ അസാമാന്യ വൈഭവമുള്ള ഡയറക്ടർമാരിൽ ഒരാളായിരുന്നു യു.സി. റോഷൻ..! മദ്രാസ് കേന്ദ്രമാക്കിയായിരുന്നു തൻ്റെ പ്രവർത്തനം എന്നത് ബിഗ്രേഡ് സിനിമകൾ ചൂടപ്പം പോലെ എടുത്ത് തീയേറ്ററിൽ എത്തിക്കാൻ ഇദ്ദേഹത്തിന് സഹായകമായി. കണ്ണൂർ സ്വദേശിയായ യു.സി.റോഷൻ ചെറുപ്രായത്തിൽ തന്നെ സിനിമയോട് അതീവതൽപ്പരനായിരുന്നു. അക്കാലത്ത് മദ്രാസ് ആണ് അതിന് പറ്റിയ തട്ടകം എന്ന് മനസിലാക്കിയ അദ്ദേഹം അതിനാൽ മദ്രാസിലേക്ക് ചേക്കേറി. അവിടെവച്ച് പി.എൻ.മേനോനുമായും ബിഗ്രേഡ് സിനിമകളുടെ പ്രഗൽഭർ ആയിരുന്ന ജയദേവൻ, പുരുഷൻ ആലപ്പുഴ എന്നിവരുമായി പരിചയപ്പെടാനും സഹകരിക്കാനും അവസരം ലഭിച്ചു. പി.എൻ.മേനോൻ്റെ പടിപ്പുര (1988) എന്ന പടത്തിൽ ആദ്യമായി അസോസിയേറ്റ് ഡയറക്ടർ ആയി. തുടർന്ന് ജയദേവൻ്റെ ഇങ്ക്വിലാബിൻ്റെ പുത്രി (1988), അഞ്ചരയ്ക്കുള്ള വണ്ടി (1989) എന്നീ സിനിമകളിൽ അസിസ്റ്റന്റ് ഡയറക്ടർ ആയും പ്രവർത്തിച്ചു. ശേഷം പുറത്തുവന്ന ജയദേവൻ്റെ തന്നെ രാഗം ശ്രീരാഗം , ആദിതാളം (1990), വൈശാഖരാത്രി (1991), ഏഴാമെടം (1992) എന്നീ ബിഗ്രേഡ് സിനിമകളിൽ വീണ്ടും അസോസിയേറ്റ് ഡയറക്ടർ ആയും പ്രവർത്തിച്ചു. അരുൺ സംവിധാനം ചെയ്ത നിയമം എന്തുചെയ്യും (1990), പന്തയക്കുതിര (1992) എന്നീ സിനിമകളിൽ അസിസ്റ്റന്റ് ആയും അശോകൻ-താഹ എന്നിവർ സംവിധാനം ചെയ്ത സാന്ദ്രം (1990), കെ.ഭാസ്കർ രാജ് സംവിധാനം ചെയ്ത വീണ്ടും ഒരു ആദ്യരാത്രി (1991) എന്നീ സിനിമകളിൽ അസോസിയേറ്റ് ഡയറക്ടർ ആയും യു.സി.റോഷൻ പ്രവർത്തിച്ചിരുന്നു. ഇതിനുശേഷം 1992 ൽ ഓമനിക്കാൻ ഒരു ശിശിരം എന്ന ബിഗ്രേഡ് പടത്തിലൂടെ ആദ്യമായി സംവിധായകനാവുകയും ഭാര്യയായ വനജ റോഷൻ്റെ പേരിൽ നിർമ്മിക്കുകയും ചെയ്ത ആ ലോ ബജറ്റ് സിനിമ ലാഭമാവുകയും ചെയ്തു. ആയിടയ്ക്കാണ് നടൻ കൊച്ചിൻ ഹനിഫയ്ക്ക് സിനിമാ സംവിധാനം ചെയ്താൽ കൊള്ളാമെന്ന് വീണ്ടു താൽപര്യമുദിക്കുന്നത്. 1987 ൽ അദ്ദേഹം മമ്മുട്ടിയെ നായകനാക്കി "ആൺകിളിയുടെ താരാട്ട്" എന്നൊരു സിനിമ സംവിധാനം ചെയ്തെങ്കിലും അത് പരാജയപ്പെട്ടതിനാൽ തുടർന്ന് സംവിധാനം ചെയ്യാൻ അൽപം മടിച്ചു. പിന്നീട് 1993 ൽ വീണ്ടും മമ്മുക്കയെ നായകനാക്കി വാൽസല്യം എന്ന സിനിമ സംവിധാനം ചെയ്തപ്പോൾ അസോസിയേറ്റ് ഡയറക്ടർ ആക്കിയത് യു.സി.റോഷനെ ആയിരുന്നു. പടം ഹിറ്റാവുകയും ആരാധകപ്രശംസ പിടിച്ചു പറ്റുകയും ചെയ്തു. തുടർന്ന് വിണ്ടും കൊച്ചിൻ ഹനീഷ സംവിധാനം ചെയ്ത ഭീഷ്മാചാര്യയിലും (1994) യു.സി.റോഷൻ അസോസിയേറ്റ് ആയി വന്നു. പക്ഷേ സിനിമ പരാജയമായതിനാലോ മലയാളസിനിമയിലെ ഒരു ടോപ്പ് ക്ലാസ് ഹാസ്യനടനായി ഉയർന്നതിനാലോ എന്നറിയില്ല പിന്നീട് എന്തുകൊണ്ടോ കൊച്ചിൻ ഹനീഫാക്കാ സംവിധാനത്തിന് മുതിർന്നില്ല. ![](https://cdn.boolokam.com/articles/2023/08/DQD-2.jpg)തുടർന്ന് മെയിൽ സ്ട്രീമിൽ കാര്യമായി അവസരം വരാതെ പോയി യു.സി.റോഷന്. അതിന് ശേഷം 1995-1996 കാലഘട്ടത്തിൽ ആണ് Jai-De-Vaan, Sa-Jaan എന്നീ പേരുകൾ ഉള്ള ഡയറക്ടർമാരുടെ പേരിൽ പ്രധാനമായും രവി വർമ്മ-പ്രതിമ എന്നീ താരങ്ങളെ വച്ച് ഒരു രണ്ടാം ബിഗ്രേഡ് തരംഗം പൂർണ്ണമായും ഇംഗ്ലീഷ് ഡയോലോഗുകളിൽ എടുത്ത സിനിമകളിലൂടേ മലയാളത്തിലും മറ്റ് സൗത്ത് ഇന്ത്യൻ സംസ്ഥാനങ്ങളിലും അലയടിച്ചത്. ഈ തരംഗത്തിൻ്റെ ഭാഗമായി പുരുഷൻ ആലപ്പുഴയുടെ മകൻ വിനോദ് കുമാറും യു.സി.റോഷനും ചേർന്ന് സഹസംവിധായകൻമാരായി മംഗ്ലീഷ് ബിഗ്രേഡ് സിനിമകളും എടുത്തിരുന്നു. ഇവർ ഒന്നിച്ച് ജഗദീഷും ശ്രീനിവാസനും മെയ്ൻ റോളിൽ വന്ന് 1998 ൽ പുറത്തിറങ്ങിയ "മംഗല്ല്യപല്ലക്ക്" എന്ന മെയിൻസ്ട്രീം സിനിമയും ചെയ്തിരുന്നു. ടൈറ്റിൽ നോക്കിയാൽ സംവിധായകരായി "വിനോദ്-റോഷൻ" എന്ന പേരും നിർമ്മാതാക്കളായി വിനോദ് കുമാർ-വനജ റോഷൻ എന്ന പേരും കാണാനാവും. തുടർന്ന് 2000 ൽ ഷക്കീല എന്ന താരോദയത്തിൻ്റെ പിൻബലത്തിൽ ആർ.ജെ.പ്രസാദ് എന്ന സംവിധായകൻ്റെ "കിന്നാരത്തുമ്പികൾ" എന്ന സിനിമ സൂപ്പർ ഹിറ്റ് ആവുകയും കൂട്ടത്തിൽ മറിയ, രേഷ്മ, സജിനി തുടങ്ങിയ താരറാണിമാർ ഉദയം ചെയ്ത് മൂന്നാമതം മലയാളത്തിൽ ഒരു ബിഗ്രേഡ് തരംഗത്തിന് തിരികൊളുത്തി. മുൻപ് സ്റ്റിൽ ഫോട്ടോഗ്രാഫറും പിന്നീട് സിനിമാറ്റോഗ്രാഫറും ആയ എ.ടി.ജോയിയും സംവിധായകനായി ഈ തരംഗത്തിൽ ഹിറ്റുകൾ നേടുന്നതും ഈ ട്രെൻ്റ് മനസിലാവുകയും ചെയ്ത യു.സി.റോഷൻ ഒട്ടും അമാന്തിച്ചില്ല. അദ്ദേഹവും ഈ തരംഗത്തിൻ്റെ ഭാഗമായി വീണ്ടും സംവിധായകനായി മികച്ച സംഭാവനകൾ നടത്തി. അക്കാലത്ത് 10 ൽ അധികം ബിഗ്രേഡ് സിനിമകൾ സംവിധാനം ചെയ്തു. മിക്കവയും വാണിജ്യ വിജയം നേടി. പൊടുന്നനെ ഉണ്ടായ ഷക്കീലയുടെ താരമൂല്ല്യവും ഈ തരംഗത്തിൻ്റെ സാദ്ധ്യതകളും നന്നായി മനസിലാക്കിയ യു.സി.റോഷൻ ഇനിയും ഒരു ജൻമം ,ഹൈറേഞ്ച് (2000), യാമിനി, മാമി,അഗ്നിപുഷ്പം, പ്രേമാഗ്നി (2001), ഞാൻ തമ്പുരാൻ, ഏദൻ തോട്ടം (2002), ആ ഒരു നിമഷം (2003) എന്നീ സിനിമകൾ സംവിധാനം ചെയ്തു. മിക്കവയും നന്നായി കളക്ട് ചെയ്യുകയും നിർമ്മാതക്കൾക്ക് ലാഭം ഉണ്ടാക്കി നൽകുകയും ചെയ്തു. മുൻപ് 90 കാലഘട്ടത്തിൽ നിർമ്മിച്ച് റിലീസ് ആവാതെ പെട്ടിയിലായ രവി വർമ്മ, പ്രതിഭ, ജയലളിത, യുവശ്രീ എന്നിവർ അഭിനയിച്ച ഒരു പഴയപടത്തിലേയും ഉസ്മാൻ-റോഷ്നി,വെട്രി-കുംതാസ് എന്നീ പുതിയ തലമുറയിലേയും താരങ്ങളെ വച്ച് റീഷൂട്ട് ചെയ്ത രംഗങ്ങളും സമന്വയിപ്പിച്ച് ഇറക്കി 2002 ൽ റിലീസ് ചെയ്ത "ഞാൻ തമ്പുരാൻ" എന്ന സിനിമ യു.സി..റോഷൻ ചെയ്ത ഒരുധീരമായ നടപടിയായിരുന്നു. ഇന്ത്യൻ സിനിമയിലോ ലോക സിനിമയിലോ അങ്ങനെ പഴയതും പുതിയതും കൂട്ടി ചെർക്കുകയും പഴയ താരങ്ങളേയും പുതിയതാരങ്ങളേയും ചില സീനുകളിൽ ഒരുമിച്ച് അണിനിരത്തിയും ഇറക്കിയ മറ്റൊരു സിനിമ ഉണ്ടോ എന്ന് സംശയമാണ്. പെട്ടിയിലായ ഒരു സിനിമയെ മോഡിഫിക്കേഷൻ ചെയ്ത് ഇറക്കിയ ഈ സിനിമ ലാഭമാവുകയും ചെയ്തു.പിന്നീട് ബിഗ്രേഡ് തരംഗം നിലച്ചശേഷം യു.സി.റോഷന് കാര്യമായി സിനിമകൾ ചെയ്യാൻ കഴിയാതെ പോയി. പിന്നീട് മദ്രാസ് വിട്ട് സ്വദേശമായ കണ്ണൂരിൽ താമസമാക്കിയ ഇദ്ദേഹം 2017 ൽ കരൾ രോഗം മൂർച്ഛിച്ചതിനെ തുടർന്ന് അന്തരിച്ചു. കണ്ണൂർ താണയിലുള്ള ശ്രീവേഷ് അപ്പാർമെൻ്റിലായിരുന്നു അവസാനകാലത്ത് അദ്ദേഹം താമസിച്ചിരുന്നത്. വനജാ റോഷൻ ആണ് ഭാര്യ. സഞ്ജൻ, നിരഞ്ജൻ എന്നിവർ മക്കളാണ്.