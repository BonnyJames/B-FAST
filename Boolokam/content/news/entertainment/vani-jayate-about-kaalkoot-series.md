---
author: Bonny
categories:
- Entertainment
comment_count: 0
date: 2023-08-02 06:18:23
draft: false
image: http://13.232.38.164/wp-content/uploads/2023/08/fwfwweeee-1024x576.jpg
like_count: 111311
share_count: 53181
tags:
- hindi
- kaalkoot series
- web series
title: ഒരു ആസിഡ് ആക്രമണക്കേസിന്റെ വഴിയിലൂടെ, വിഷലിപ്തമായ സാമൂഹ മനസ്സാക്ഷിയെ അനാവരണം
  ചെയുന്നു 'കാളകൂട്'
view_count: 1944934
---

**Vani Jayate** അനശ്വരതയുടെ അമൃതത്തിനായി ദേവാസുരഗണം പാലാഴിമഥനം നടത്തിയപ്പോൾ അമൃതിനോടൊപ്പം തന്നെ പുറത്ത് വന്നതാണ് കാളകൂട വിഷം എന്നാണു പുരാണങ്ങളിൽ പരാമര്ശിക്കപ്പെടുന്നത്. ആ വിഷക്കൂട്ട് ലോകത്തെ മുഴുവൻ നശിപ്പിക്കാൻ പ്രാപ്തമായതാണ് എന്ന് മനസ്സിലാക്കിയ ദേവന്മാരും അസുരന്മാരും സാക്ഷാൽ പരമശിവന്റെ അടുക്കൽ അഭയം പ്രാപിക്കുന്നു. അവരുടെ അപേക്ഷയിൽ ലോകത്തെ രക്ഷിക്കാൻ ശിവൻ ആ വിഷം സ്വയം പാനം ചെയ്യാൻ ഒരുങ്ങുന്നു. എന്നാൽ അത് തൊണ്ട വിട്ട് താഴേക്കിറങ്ങിയാൽ അദ്ദേഹത്തിന് പോലും ഹാനികരമാവും എന്ന് മനസ്സിലാക്കി അത് തൊണ്ടയിൽ വെച്ച് തന്നെ തടയുകയാണ്. അത് ഘനീഭവിച്ച് അദ്ദേഹത്തിനെ കണ്ഠത്തിൽ ആഗിരണം ചെയ്യപ്പെട്ട് അവിടെ ഒരു നീല നിറം ദൃശ്യമാവുന്നത് കൊണ്ടാണ് അദ്ദേഹം നീലകണ്ഠൻ എന്ന പേരിലും അറിയപ്പെടുന്നത്. കാളകൂട വിഷം ഉൾക്കൊള്ളാനും നിർവീര്യമാക്കാനുമുള്ള ശിവന്റെ കഴിവിന്റെ രഹസ്യം അദ്ദേഹത്തിന്റെ പരമോന്നത യോഗശക്തിയും പ്രപഞ്ച ഘടകങ്ങളുടെ മേലുള്ള നിയന്ത്രണവുമാണെന്ന് പറയപ്പെടുന്നു. തന്റെ ദിവ്യശക്തികൾ ഉപയോഗിച്ച്, വിഷം ആഗിരണം ചെയ്യാനും ലോകത്തെ അതിന്റെ വിനാശകരമായ ശക്തിയിൽ നിന്ന് സംരക്ഷിക്കാനും ശിവന് കഴിഞ്ഞു. [](https://cdn.boolokam.com/articles/2023/08/fqffff.jpg)അവിടെ നിന്നാണ് നമ്മൾ 'കാളകൂട്' നമ്മോട് പറയാൻ ശ്രമിക്കുന്നത് മനസ്സിലാക്കേണ്ടത്. നിർമ്മലനും, ഇമോഷണലും, സെന്സിറ്റിവുമായ രവി ശങ്കർ ത്രിപാഠി (വിജയ് വർമ്മ), ഒട്ടും താല്പര്യത്തോട് കൂടിയല്ല പോലീസ് ഓഫീസറായി ചാർജ്ജെടുത്തത്. ആദ്യത്തെ മൂന്ന് മാസങ്ങൾ കൊണ്ട് തന്നെ പോലീസ് വേഷവും, ചെയ്യേണ്ടി വരുന്ന കാര്യങ്ങളും, തൊഴിലിടത്തെ അനുഭവങ്ങളുമൊക്കെ മനസ്സ് മടുപ്പിച്ച്, രാജിക്കത്തുമായി ഇറങ്ങുന്ന രവിയിൽ നിന്നാണ് തുടക്കം. ചുരുങ്ങിയ കാലം കൊണ്ട് തന്നെ രവി അടുപ്പമുണ്ടാക്കിയ കോൺസ്റ്റബിൾ യാദവ് (യശ്പാൽ ശർമ്മയുടെ മറ്റൊരു മികച്ച വേഷം)അദ്ദേഹത്തെ, തന്റെ രാജിക്കത്തിലെ ഭാഷ ശരിയായ രീതിയിലല്ല എന്ന് പറഞ്ഞു തടയുകയാണ്. പിന്നീട് അനുഭവങ്ങൾ പാകപ്പെടുത്തി എടുത്ത യശ്പാലിലൂടെയും തന്റെ സുപ്പീരിയർ ഓഫീസറായ ജഗദീഷിലൂടെയുമാണ് രവി എന്ന വിമുഖനും ദുർബലനായ റുക്കിയിൽ നിന്നും സ്ഥൈര്യവും അർപ്പണബോധവുമുള്ള ഒരു പോലീസ് ഉദ്യോഗസ്ഥനിലേക്കുള്ള രൂപാന്തരം പ്രാപിക്കുന്നത്.. രവിയെ തേടിയെത്തുന്ന ആദ്യ ദൗത്യം, ഒരു ആസിഡ് ആക്രമണ കേസിലെ എഫ്ഐആർ ഉണ്ടാക്കുകയാണ്. രവി രാജിക്കത്തുമായി ഇറങ്ങുന്ന അതെ ദിവസം രാവിലെ പട്ടണത്തിലെ തെരുവിലൂടെ നടന്ന് പോയിരുന്ന പാറുൾ (ശ്വേതാ ത്രിപാഠി) എന്ന പെൺകുട്ടിക്ക് നേരെ അതിഭീകരമായ ആക്രമണം ഉണ്ടാവുന്നു. തന്റെ സേനയിലെ ആദ്യ നാളുകൾ അതീവ ദുഷ്കരമാക്കുന്നതിൽ വലിയ പങ്കുള്ള എസ്എച്ച്ഓ ജഗദീഷ്, രവിയേയും യാദവിനെയും കേസിനെക്കുറിച്ച് അന്വേഷിക്കാൻ ആശുപത്രിയിലേക്ക് അയക്കുന്നു... നിരവധി അടരുകളുള്ള ആ കേസ് രവിയെ സംബന്ധിച്ചേടത്തോളം തന്റെ കരിയറിന്റെ ആരംഭത്തിൽ കടുത്ത വെല്ലുവിളിയാണ് ഉയർത്തുന്നത്. [![](http://13.232.38.164/wp-content/uploads/2023/08/fwfwweeee-1024x576.jpg)](http://13.232.38.164/wp-content/uploads/2023/08/fwfwweeee.jpg)നീതിബോധവും പ്രായോഗിക പരിജ്ഞാനവും തമ്മിലുള്ള സംഘർഷം രവിയിലെ പോലീസ് ഓഫീസറെ സ്ഫുടം ചെയ്തെടുക്കുന്നതെങ്ങിനെ എന്നാണ് പിന്നീടങ്ങോട്ട് പറയാൻ ശ്രമിച്ചിരിക്കുന്നത്. അതിനിടയ്ക്ക് രവിയെ എങ്ങിനെയെങ്കിലും കല്യാണം കഴിപ്പിക്കുക എന്ന ഒരൊറ്റ ഉദ്ദേശവുമായി നടക്കുന്ന അമ്മയും (ഒരു പാട് കാലങ്ങൾക്ക് ശേഷം സീമ ബിശ്വാസിന്റെ ശ്രദ്ധേയമായ വേഷം) ഒരു പ്രത്യേക സാഹചര്യത്തിൽ വിവാഹിതയാവേണ്ടി വന്ന സഹോദരിയും, പ്രതിശ്രുത വധുവും ചേർന്നുള്ള വ്യക്തിജീവിതത്തിലെ പശ്ചാത്തലത്തിലൂടെ രവിയുടെ വ്യക്തിത്വത്തിലേക്ക് കൂടി ഉൾക്കാഴ്ചകൾ നൽകാൻ ശ്രമിച്ചിട്ടുണ്ട്. ചിന്തോദ്ദീപകവും, കൈകാര്യം ചെയ്യുന്ന വിഷയത്തിന്റെ സെന്സിറ്റിവിറ്റിയെ മാനിച്ചു കൊണ്ട് സഹാനുഭൂതിയോടെ സമീപിക്കാൻ ശ്രമിച്ചതുമായ ഒരു പരമ്പരയാണ് കാളകൂട്. ഒരു ആസിഡ് ആക്രമണക്കേസിന്റെ വഴിയിലൂടെ, വിഷലിപ്തമായ സാമൂഹ മനസ്സാക്ഷിയെ അനാവരണം ചെയ്യുവാനാണ് ശിൽപികൾ ശ്രമിച്ചിട്ടുള്ളത്. എന്നാൽ പതിവ് മട്ടിൽ കരുതിക്കൂട്ടി 'പുരോഗമന'പരമാകാനോ, റിയലിസത്തിന്റെയും പൊളിറ്റിക്കൽ കറക്ട്നെസ്സിന്റെയും പേരിൽ ഗിരിപ്രഭാഷണങ്ങൾ നടത്താനോ ഒരിക്കലും മുതിർന്നിട്ടില്ല എന്നതാണ് ശ്രദ്ധേയമായ കാര്യം. https://youtu.be/xyGNai2fFg8 ഏറിയപങ്കും പ്രേക്ഷകരെ എൻഗേജ് ചെയ്യുന്ന രീതിയിൽ തന്നെയുള്ള ഒരു ആഖ്യാന രീതിയാണ് അവലംബിച്ചിട്ടുള്ളതെങ്കിലും ആദ്യത്തെ രണ്ടുമൂന്ന് എപ്പിസോഡുകളിൽ ഉണ്ടായിരുന്ന ഒരു മൂർച്ച (ഷാർപ്നെസ്സ്) സ്ക്രിപ്റ്റിംഗ് ഒരു ഘട്ടത്തിൽ ഒരു ഘട്ടത്തിലെത്തുമ്പോൾ കുറഞ്ഞു വരുന്നത് പോലെ തോന്നിച്ചു. തികച്ചും സിനിമാറ്റിക്ക് ആയ ഒരു ക്ളൈമാക്സിലാണ് അവസാനം കൊണ്ട് ചെന്ന് ചേരുന്നത്. അതുകൊണ്ട് തന്നെ ഉജ്ജ്വലം എന്ന് വിശേഷിപ്പിക്കാവുന്ന ഒരു പ്രതലത്തിൽ നിന്നും ഉയർന്നു പൊങ്ങിയ ഒരു തുടക്കത്തിന് ശേഷം, കുറച്ചു താഴ്ന്ന് വന്നു ശരാശരിക്ക് ഏറെ മുകളിലായി പര്യവസാനിക്കുകയാണ് സീരീസ്. വിജയ് വർമ്മ മുതൽ സീമാ ബിശ്വാസ് വരെ മികച്ച കാസ്റ്റിംഗും അതിനോട് നീതിപുലർത്തുന്ന പ്രകടനങ്ങളുമാണ്. വളരെ ലൈക്കബിൾ ആയ ഒരു കഥാപത്രമാണ് രവി. എത്തിപ്പെട്ട തൊഴിലിന്റെ പരുക്കൻ പ്രതലങ്ങൾ തന്നിലെ ആർദ്രതയേയും മാനുഷിക വശങ്ങളെയുമൊക്കെ ഏതെല്ലാം വിധത്തിൽ സ്വാധീനിക്കുന്നുവെന്ന് രവിയുടെ രൂപാന്തരത്തിലൂടെ കൃത്യമായി അടയാളപ്പെടുത്തി വെച്ചിട്ടുണ്ട്. ശ്വേതാ ത്രിപാഠിക്ക് കാര്യമായ ഒന്നും ചെയ്യാനുള്ള അവസരമില്ല. പക്ഷെ ഉള്ള സ്‌ക്രീൻ സ്പെയ്സിൽ തന്നെ അവർ കഥാപത്രത്തെ ശരിക്കും ഉൾക്കൊണ്ടിട്ടുണ്ട്. അവരുടെ ആസിഡ് ആക്രമണം നേരിട്ട പെൺകുട്ടിയുടെ പ്രോസ്തെറ്റിക്ക് മെയ്ക്കപ്പ് നന്നായിട്ടുണ്ട്. സീമ ബിശ്വാസിന്റെ അമ്മയും യശ്പാൽ ശർമ്മയുടെയും ഗോപാൽ ദത്തിന്റെയും പോലീസ് കഥാപാത്രങ്ങളും മികച്ച കാസ്റ്റിംഗാണ് [![](http://13.232.38.164/wp-content/uploads/2023/08/fwwwe.jpg)](http://13.232.38.164/wp-content/uploads/2023/08/fwwwe.jpg)ഒരുമിച്ച് അപ്‌ലോഡ് ചെയ്യാതെ ദിവസേന ഓരോ എപ്പിസോഡ് വീതം ആയിരുന്നു ജിയോ സിനിമ സീരീസ് അപ്‌ലോഡ് ചെയ്തത്. അതുകൊണ്ട് തന്നെ ഓരോ ദിവസവും പുതിയ ഒരു എപ്പിസോഡിനായി ആകാംക്ഷ നൽകുന്ന രീതിയിലാണ് അവസാനിപ്പിച്ചിരുന്നത്. സ്ക്രിപ്റ്റ് തുടക്കത്തിൽ കാണിച്ചിരുന്ന ഒരു ഡാർക്ക് മൂഡ് പുരോഗമിക്കുമ്പോൾ മെല്ലെമെല്ലെ നേർപ്പിക്കാനുള്ള ശ്രമം കാണാം. പശ്ചാത്തല സംഗീതവും, ഗാനങ്ങളും മികച്ച നിലവാരം പുലർത്തിയിരുന്നു. കാൾകൂട് - ഇപ്പോൾ ജിയോ സിനിമയിൽ സൗജന്യമായി സ്ട്രീം ചെയ്യുന്നുണ്ട്