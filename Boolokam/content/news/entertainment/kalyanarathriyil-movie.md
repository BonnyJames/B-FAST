---
title: "മലയാളത്തിലെ ആദ്യത്തെ 'എ' സർട്ടിഫിക്കറ്റ് പടം"
date: 2023-03-26T13:50:24
draft: false
categories: ["Entertainment"]
tags: ['ADULT MOVIE', 'first adult only movie', 'kalyana rathiyil', 'kalyanarathriyil', 'prem nazir']
author: "Beaumaris"
---

<strong>കല്യാണരാത്രിയിൽ (1966)</strong>

<strong>Subin Gk</strong>

മലയാളത്തിലെ ആദ്യത്തെ എ സർട്ടിഫിക്കറ്റ് പടം.ഭാർഗ്ഗവീനിലയത്തിലെ നായികാവേഷത്തിന്റെ വിജയത്തെ തുടർന്ന് വിജയ നിർമ്മല നായികയായ ചിത്രം.‘മണവാട്ടി’ (1964) യ്ക്കു ശേഷം രാജു മാത്തൻ (തങ്കം മൂവീസ്) നിർമ്മിച്ച ചിത്രം.കള്ളക്കടത്തും കാബറെയും പ്രേതവും എല്ലാംകൂടിച്ചേർന്ന ഒരു ചിത്രം.
S. L. പുരത്തിന്റെ തിരക്കഥയിൽ എം.കൃഷ്ണൻനായർ സംവിധാനം. ഒരു മലയടിവാരത്തിലെ ഹോട്ടലാണ് മുഖ്യകഥാപരിസരം. ഹോട്ടൽനടത്തിപ്പിന്റെ മറവിൽ കള്ളക്കടത്തും മറ്റ് അസാന്മാർഗികപ്രവൃത്തികളും നടത്തുന്ന കെ ബി നായർ(മുത്തയ്യ) എന്ന വില്ലനും അയാളുടെ ശിങ്കിടികളും(കൊട്ടാരക്കര, അടൂർഭാസി) കഥാനായകനും കഥാന്ത്യവിജയിയുമായ രാജനും(പ്രേംനസീർ)നായിക രാധ(വിജയനിർമല)യുമൊക്കെയാണ് പ്രധാനകഥാപാത്രങ്ങൾ.

ഒരു മലഞ്ചെരിവിൽ പാശ്ചാത്യ രീതിയിൽ നടന്നു വരുന്ന ഹോട്ടലാണ് “ഹോട്ടൽ ഹിൽ പാലസ്”. ഉടമസ്ഥൻ കെ. ബി. നായരും സേവകനായ പി. കെ. മേനോനും കള്ളനോട്ടു വ്യാപാരത്തിനും കള്ളക്കടത്തിനും മറ്റ് അവിഹിതങ്ങൾക്കും ഈ ഹോട്ടലാണ് മറയായി ഉപയോഗിക്കുന്നത്. വഴിമുടക്കാൻ വരുന്നവരെ കൊന്നു കളയുകയാണ് നായരുടേയും മേനോന്റേയും വഴി. മേനോന്റെ വളർത്തു മകൾ ലീലയെ അയാൾ നിർബ്ബന്ധപൂർവ്വം അവിടത്തെ നർത്തകിയാക്കിയിരിക്കയാണ്. മദ്രാസിൽ നിന്നും ഡോക്റ്റർ കൈമളുടെ ശുപാർശയുമായെത്തിയ രാജഗോപാലനെ കെ. ബി. നായർ തന്റെ എസ്റ്റേറ്റ് മാനേജറായി നിയമിച്ചു. നായരുടെ മരിച്ചു പോയ ചേട്ടന്റെ ഭാര്യ മാധവിയമ്മയും മകൾ രാധയും അവിടെയുണ്ട്. മദ്രാസിൽ വച്ച് രാജനു രാധയെ പരിചയമുണ്ട്. നായരുടെ അകാലചരമമടഞ്ഞ ഭാര്യയുടെ പ്രേതം രാത്രി പന്ത്രണ്ടടിച്ചാൽ ഹോട്റ്റലിലും പരിസരത്തും അലഞ്ഞു തിരിയാറുണ്ടെന്നു കേട്ട രാജൻ ആ രഹസ്യം കണ്ടുപിടിയ്ക്കാൻ തീരുമാനിച്ചു.

<img class="wp-image-389143 aligncenter" src="https://cdn.boolokam.com/articles/2023/03/oo9.jpg" alt="" width="578" height="482" />മലഞ്ചെരിവിലെ ഒരു വീട്ടിനുള്ളിൽ പ്രേതം അപ്രത്യക്ഷമാകുന്നെന്ന് അയാൾ കണ്ടു പിടിച്ചു, വില്ലന്മാർ രാജനു പുറകേയും ആയി. അനാഥയായ ലീലയോട് രാജനു സഹോദരീനിർവ്വിശേഷമായ സ്നേഹമാ‍ണുള്ളത്. രാജനും രാധയുമായുള്ള പ്രേമബന്ധത്തെ മാധവിയമ്മ നിശിതമായി എതിർത്തു. എന്നാൽ രാജന്റെ അച്ഛന്റെ ഫോടോ യദൃശ്ഛയാ കാണാനിടവന്ന അവർ തന്റെ സ്വാധീനശക്തി ഉപയോഗിച്ച് കെ. ബി. നായരെക്കൊണ്ടും അവർ തമ്മിലുള്ള വിവാഹത്തിനു സമ്മതിപ്പിച്ചു. കല്യാണരാത്രിയിൽ തന്നെ പ്രേതം രാജൻ-രാധ ദമ്പതിമാരുടെ മണിയറയിൽ കാണപ്പെട്ടു. രാജൻ പ്രേതത്തെ പിൻ തുടർന്നു. രാജനെ വകവരുത്താനായി കെ. ബി. നായരുടേയും മേനോന്റേയും ശ്രമം. അവരുടെ കള്ളനോട്ടു കേന്ദ്രം അയാൾ കണ്ടുപിടിച്ചു കഴിഞ്ഞിരുന്നു. മാധവിയമ്മ ഇതിനിടയ്ക്ക് ചില സത്യങ്ങൾ തുറന്നു പറഞ്ഞു. രാജനും ലീലയും നായരുടെ ചേട്ടന്റെ മക്കളാണ്. സ്വന്തം ചേട്ടനെ പണ്ട് നായർ ധനലാഭത്തിനു കൊന്നു കളഞ്ഞതാണ്.

നിരവധി സംഘട്ടനങ്ങൾക്ക് ശേഷം പ്രേതത്തെ രാജൻ പിടികൂടി. നായരുടെ വിശ്വസ്തനായ ഡ്രൈവർ അപ്പുക്കുട്ടനാണ് പ്രേതവേഷം കെട്ടിയിരുന്നത്. രാജനെ വില്ലന്മാർ തടവിലാക്കിയെങ്കിലും അയാൾ സമർത്ഥമായി രക്ഷപെട്ടു. അവസാനം അടിപിടിയ്ക്കിടയിൽ കൊക്കയിലേക്ക് വീണ് നായർ മരിച്ചു. മറ്റ് വില്ലന്മാർ പോലീസ് പിടിയിലുമായി. രാജനും രാധയും ഒന്നിച്ചു. ലീലയ്ക്ക് സ്വന്തം ചേട്ടനെ തിരിച്ചു കിട്ടി.
ചിത്രത്തിന് എ സർട്ടിഫിക്കറ്റ് കിട്ടാനുള്ള കാരണം പ്രേതവേഷം കെട്ടി നാട്ടുകാരെ പേടിപ്പിക്കുന്ന കെ ബി നായരുടെ ശിങ്കിടികളാണ്. കുട്ടികൾ പേടിക്കാനിടയുണ്ടെന്ന് കരുതിയാണ് ചിത്രത്തിന്റെ പ്രദർശനം മുതിർന്നവർക്കായി പരിമിതപ്പെടുത്തിയത്.ഫിലോമിന, ലത, മുതുകുളം, കടുവാക്കുളം തുടങ്ങിയവരും അഭിനേതാക്കളുടെ നിരയിലുണ്ടായിരുന്നു.


![മലയാളത്തിലെ ആദ്യത്തെ 'എ' സർട്ടിഫിക്കറ്റ് പടം](https://cdn.boolokam.com/articles/2023/03/oo9.jpg)**കല്യാണരാത്രിയിൽ (1966)** **Subin Gk** മലയാളത്തിലെ ആദ്യത്തെ എ സർട്ടിഫിക്കറ്റ് പടം.ഭാർഗ്ഗവീനിലയത്തിലെ നായികാവേഷത്തിന്റെ വിജയത്തെ തുടർന്ന് വിജയ നിർമ്മല നായികയായ ചിത്രം.‘മണവാട്ടി’ (1964) യ്ക്കു ശേഷം രാജു മാത്തൻ (തങ്കം മൂവീസ്) നിർമ്മിച്ച ചിത്രം.കള്ളക്കടത്തും കാബറെയും പ്രേതവും എല്ലാംകൂടിച്ചേർന്ന ഒരു ചിത്രം. S. L. പുരത്തിന്റെ തിരക്കഥയിൽ എം.കൃഷ്ണൻനായർ സംവിധാനം. ഒരു മലയടിവാരത്തിലെ ഹോട്ടലാണ് മുഖ്യകഥാപരിസരം. ഹോട്ടൽനടത്തിപ്പിന്റെ മറവിൽ കള്ളക്കടത്തും മറ്റ് അസാന്മാർഗികപ്രവൃത്തികളും നടത്തുന്ന കെ ബി നായർ(മുത്തയ്യ) എന്ന വില്ലനും അയാളുടെ ശിങ്കിടികളും(കൊട്ടാരക്കര, അടൂർഭാസി) കഥാനായകനും കഥാന്ത്യവിജയിയുമായ രാജനും(പ്രേംനസീർ)നായിക രാധ(വിജയനിർമല)യുമൊക്കെയാണ് പ്രധാനകഥാപാത്രങ്ങൾ. ഒരു മലഞ്ചെരിവിൽ പാശ്ചാത്യ രീതിയിൽ നടന്നു വരുന്ന ഹോട്ടലാണ് “ഹോട്ടൽ ഹിൽ പാലസ്”. ഉടമസ്ഥൻ കെ. ബി. നായരും സേവകനായ പി. കെ. മേനോനും കള്ളനോട്ടു വ്യാപാരത്തിനും കള്ളക്കടത്തിനും മറ്റ് അവിഹിതങ്ങൾക്കും ഈ ഹോട്ടലാണ് മറയായി ഉപയോഗിക്കുന്നത്. വഴിമുടക്കാൻ വരുന്നവരെ കൊന്നു കളയുകയാണ് നായരുടേയും മേനോന്റേയും വഴി. മേനോന്റെ വളർത്തു മകൾ ലീലയെ അയാൾ നിർബ്ബന്ധപൂർവ്വം അവിടത്തെ നർത്തകിയാക്കിയിരിക്കയാണ്. മദ്രാസിൽ നിന്നും ഡോക്റ്റർ കൈമളുടെ ശുപാർശയുമായെത്തിയ രാജഗോപാലനെ കെ. ബി. നായർ തന്റെ എസ്റ്റേറ്റ് മാനേജറായി നിയമിച്ചു. നായരുടെ മരിച്ചു പോയ ചേട്ടന്റെ ഭാര്യ മാധവിയമ്മയും മകൾ രാധയും അവിടെയുണ്ട്. മദ്രാസിൽ വച്ച് രാജനു രാധയെ പരിചയമുണ്ട്. നായരുടെ അകാലചരമമടഞ്ഞ ഭാര്യയുടെ പ്രേതം രാത്രി പന്ത്രണ്ടടിച്ചാൽ ഹോട്റ്റലിലും പരിസരത്തും അലഞ്ഞു തിരിയാറുണ്ടെന്നു കേട്ട രാജൻ ആ രഹസ്യം കണ്ടുപിടിയ്ക്കാൻ തീരുമാനിച്ചു. മലഞ്ചെരിവിലെ ഒരു വീട്ടിനുള്ളിൽ പ്രേതം അപ്രത്യക്ഷമാകുന്നെന്ന് അയാൾ കണ്ടു പിടിച്ചു, വില്ലന്മാർ രാജനു പുറകേയും ആയി. അനാഥയായ ലീലയോട് രാജനു സഹോദരീനിർവ്വിശേഷമായ സ്നേഹമാ‍ണുള്ളത്. രാജനും രാധയുമായുള്ള പ്രേമബന്ധത്തെ മാധവിയമ്മ നിശിതമായി എതിർത്തു. എന്നാൽ രാജന്റെ അച്ഛന്റെ ഫോടോ യദൃശ്ഛയാ കാണാനിടവന്ന അവർ തന്റെ സ്വാധീനശക്തി ഉപയോഗിച്ച് കെ. ബി. നായരെക്കൊണ്ടും അവർ തമ്മിലുള്ള വിവാഹത്തിനു സമ്മതിപ്പിച്ചു. കല്യാണരാത്രിയിൽ തന്നെ പ്രേതം രാജൻ-രാധ ദമ്പതിമാരുടെ മണിയറയിൽ കാണപ്പെട്ടു. രാജൻ പ്രേതത്തെ പിൻ തുടർന്നു. രാജനെ വകവരുത്താനായി കെ. ബി. നായരുടേയും മേനോന്റേയും ശ്രമം. അവരുടെ കള്ളനോട്ടു കേന്ദ്രം അയാൾ കണ്ടുപിടിച്ചു കഴിഞ്ഞിരുന്നു. മാധവിയമ്മ ഇതിനിടയ്ക്ക് ചില സത്യങ്ങൾ തുറന്നു പറഞ്ഞു. രാജനും ലീലയും നായരുടെ ചേട്ടന്റെ മക്കളാണ്. സ്വന്തം ചേട്ടനെ പണ്ട് നായർ ധനലാഭത്തിനു കൊന്നു കളഞ്ഞതാണ്. നിരവധി സംഘട്ടനങ്ങൾക്ക് ശേഷം പ്രേതത്തെ രാജൻ പിടികൂടി. നായരുടെ വിശ്വസ്തനായ ഡ്രൈവർ അപ്പുക്കുട്ടനാണ് പ്രേതവേഷം കെട്ടിയിരുന്നത്. രാജനെ വില്ലന്മാർ തടവിലാക്കിയെങ്കിലും അയാൾ സമർത്ഥമായി രക്ഷപെട്ടു. അവസാനം അടിപിടിയ്ക്കിടയിൽ കൊക്കയിലേക്ക് വീണ് നായർ മരിച്ചു. മറ്റ് വില്ലന്മാർ പോലീസ് പിടിയിലുമായി. രാജനും രാധയും ഒന്നിച്ചു. ലീലയ്ക്ക് സ്വന്തം ചേട്ടനെ തിരിച്ചു കിട്ടി. ചിത്രത്തിന് എ സർട്ടിഫിക്കറ്റ് കിട്ടാനുള്ള കാരണം പ്രേതവേഷം കെട്ടി നാട്ടുകാരെ പേടിപ്പിക്കുന്ന കെ ബി നായരുടെ ശിങ്കിടികളാണ്. കുട്ടികൾ പേടിക്കാനിടയുണ്ടെന്ന് കരുതിയാണ് ചിത്രത്തിന്റെ പ്രദർശനം മുതിർന്നവർക്കായി പരിമിതപ്പെടുത്തിയത്.ഫിലോമിന, ലത, മുതുകുളം, കടുവാക്കുളം തുടങ്ങിയവരും അഭിനേതാക്കളുടെ നിരയിലുണ്ടായിരുന്നു.
