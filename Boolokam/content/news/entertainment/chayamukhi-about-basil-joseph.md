---
author: Beaumaris
categories:
- Entertainment
comment_count: 0
date: 2022-04-28 05:44:21
draft: false
image: https://cdn.boolokam.com/articles/2022/04/scsc.webp
like_count: 49518
share_count: 7643
tags:
- basil joseph
- basil joseph director
- birthday
- Chayamukhi
- malayalam cinema
title: വിനീതിനെയും രഞ്ജിയെയും ടോവിനോയെയും അനുസരിപ്പിച്ച ചിരിക്കുടുക്കയ്ക്ക് പിറന്നാളാശംസകൾ
view_count: 948951
---

**ഛായാമുഖി** പടയോട്ടം (2018) സിനിമ കണ്ടുകൊണ്ടിരിക്കുമ്പോഴാണ്, ജിമ്മിൽ ഇരുന്ന് വെള്ളമടിക്കുന്നവരെ നോക്കി മോൻ പറഞ്ഞത്, "അമ്മേ ആ കൊച്ചു പയ്യന്നില്ലേ രണ്ടു മൂന്ന് സിനിമയൊക്കെ ഡയറക്ട് ചെയ്തിട്ടുള്ള ആളാ. ". ആദ്യ തവണ പടയോട്ടം കണ്ടപ്പോ അവന്റെ കൂട്ടുകാരൻ പറഞ്ഞതാണ്. നോക്കിയപ്പോ മീശ മുളയ്ക്കാത്ത ഒരു പയ്യൻ. മുൻപും ചില സിനിമകളിലൊക്കെ കണ്ടിട്ടുണ്ട്. പ്രൈമറി സ്കൂളിൽ പഠിക്കുന്ന പിള്ളേരെ ടീച്ചർ അടിക്കാൻ പിടിച്ചു നിർത്തുമ്പോൾ എന്നത് പോലെയുള്ള നിൽപ്പ്, ഡീസൽ ഓട്ടോ സ്റ്റാർട്ട്‌ ചെയ്യുന്നത് പോലെയുള്ള ചിരി. കൂടിയാൽ ഒരു പ്ലസ് ടൂ പയ്യൻ. ഒരിക്കലുമില്ല. അവന് ആള് മാറിപ്പോയതാ. എന്നാലും മനസ്സിൽ ഒരസ്വസ്ഥത. കുറച്ചു കഴിഞ്ഞപ്പോ ദേ, വരുന്നു LJP. സമാധാനമായി.. ഉറപ്പായും അവന് ആള് മാറിപ്പോയതാ. LJP ടെ കാര്യാ അവനുദ്ദേശിച്ചത്. ഈ മ യൗ ഒക്കെ ഞങ്ങൾ ഒന്നിച്ചിരുന്നാണല്ലോ കണ്ടത്. അപ്പോ തന്നെ തോണ്ടി വിളിച്ചു, ടാ അവര് LJP ടെ കാര്യാ പറഞ്ഞത്. കണ്ട സിനിമകളുടെ പേരും പലവട്ടം പറഞ്ഞ് അവനെക്കൊണ്ടും ആണെന്ന് സമ്മതിപ്പിച്ചു. ഇത്തിരിക്കോളം പോന്ന ചെക്കനല്ലേ മൂന്നാല് സിനിമ, അതും ഹിറ്റ്‌. (am a മലയാളി, you know??) അങ്ങനെ, മണിച്ചേട്ടൻ സ്‌ക്രീനിൽ വന്നിട്ട്, ന്നാ പ്പിന്നെ ങ്ങള് പോയൊരു ചായ കുടിച്ചേച്ചൊക്കെ വാ " എന്ന് പറഞ്ഞ സമയത്ത് എല്ലാരും പുറത്തു പോയപ്പോ, ഞാൻ പറഞ്ഞതാണ് സത്യം എന്ന് തെളിയിക്കാൻ ഗൂഗിൾ അമ്മാവനെ കൂട്ട് വിളിച്ചു. പടയോട്ടത്തിന്റെ കാസ്റ്റ് നോക്കി പിങ്കുനെ കണ്ടു പിടിച്ചു. ബേസിൽ ജോസഫ്. ആക്ടർ, ഡയറക്ടർ ഗൂഗിളിനും ആള് മാറിയോ? ഒന്നൂടെ തൂഷിച്ച് നോക്കിയപ്പോ ദേണ്ടെ കിടക്കണ്. കുഞ്ഞിരാമായണത്തിന്റെയും ഗോദയുടെയും ഡയറക്ടർ ആണത്രേ. . അതായത്, വിനീത് ശ്രീനിവാസൻ, രഞ്ജിപണിക്കർ, ടോവിനോ ഇവരൊക്കെ ഈ പീക്കിരിപ്പയ്യൻ പറയുന്നത് കേട്ട് അനുസരിച്ചോ . അപ്പോ കുഞ്ഞിരാമായണം വിനീത് ഡയറക്റ്റ് ചെയ്ത സിനിമയല്ലേ. അങ്ങനെ വരാൻ വഴിയില്ലല്ലോ എന്നൊക്കെ ചിന്തിച്ചിട്ട് പിന്നേം പിന്നേം നോക്കി. ഇല്ല.. മാറ്റിപറയാൻ ഗൂഗിളിന് മനസ്സില്ല. അപ്പോ അവൻ പറഞ്ഞത് തന്നെയാണ് ശരി..ബേസിൽ നമ്മളുദ്ദേശിച്ച ആളല്ല. ![](https://cdn.boolokam.com/articles/2022/04/scsc.webp)അനായാസമായി അഭിനയിക്കാൻ മാത്രമല്ല, അഭിനയിപ്പിക്കാനും പുള്ളിയ്ക്കറിയാം. എപ്പോ TV യിൽ വന്നാലും കാണുന്ന സിനിമകളാണ് കുഞ്ഞിരാമായണവും ഗോദയും. പിന്നെ കണ്ടപ്പോൾ അതിലെ ഒരോ ഫ്രെയിമുകളും അതിശയമായി തോന്നി. വള്ളിനിക്കറുമിട്ട് , കടലമിട്ടായി കടിച്ചു പൊട്ടിക്കുന്നത്പോലെയുള്ള സംസാരവും, എഞ്ചിൻ സ്റ്റാർട്ട് ചെയ്യുന്നത്പോലെയുള്ള ചിരിയുമായി ഒരു കുഞ്ഞിപ്പയ്യൻ ഓടിനടന്ന് അവരെയൊക്കെ അഭിനയിപ്പിക്കുന്നത് ഓർത്തപ്പോൾ വല്ലാത്തൊരു സന്തോഷം. എന്റെ ആരുമല്ല. എനിക്കറിയുക പോലുമില്ല. എങ്കിലും. ആദ്യം തോന്നിയ അരുതായ്മയും അസൂയയുമൊക്കെ ആ ധൈര്യത്തിന് മുന്നിൽ മുട്ടുമടക്കി. പിന്നെ വേറെ ഏതെങ്കിലുമൊക്കെ സിനിമയിൽ ചെറിയ ചെറിയ വേഷങ്ങളിൽ കാണുമ്പോൾ, സ്വന്തം സിനിമയിൽ വേണമെങ്കിൽ നല്ലൊരു റോൾ ചെയ്യാമായിരുന്നിട്ടും അതിന് മുതിരാത്ത, ഡെഡിക്കേഷനോട്‌ (സംവിധാനത്തോടുള്ള )ഒരു ബഹുമാനവും തോന്നി. ![](https://cdn.boolokam.com/articles/2022/04/hh555.jpg)പിന്നെയായിരുന്നു പൊടിപൂരം. മിന്നൽമുരളിയുടെ വരവ്. അതിനെക്കുറിച്ച് ഒരു മലയാളിയോടും പറഞ്ഞു മനസ്സിലാക്കേണ്ട കാര്യമില്ല. എങ്ങനെയുള്ള സിനിമകൾ കാണാനാ ഇഷ്ടം എന്ന് ചോദിച്ചാൽ ചിരിപ്പിക്കുന്ന എല്ലാ സിനിമകളും എന്ന് ഉത്തരം പറയുന്ന എനിക്ക്, എന്നെപ്പോലുള്ളവർക്ക് ചിരിക്കാനും ചിന്തിക്കാനുമായി ഇനിയും ഒരുപാട് സിനിമകളുടെ സംവിധായകന്റെ പേരിന്റെ സ്ഥാനത്ത് ബേസിൽ ജോസഫ് എന്ന് വായിക്കാൻ കഴിയട്ടെ എന്നാഗ്രഹിക്കുന്നു.പ്രിയപ്പെട്ട സംവിധായകന്, മലയാള സിനിമയുടെ ചിരികുടുക്കയ്ക്ക്, പിറന്നാൾ ആശംസകൾ ❤