---
author: Beaumaris
categories:
- Entertainment
comment_count: 0
date: 2022-10-10 13:49:01
draft: false
image: ''
like_count: 95474
share_count: 10087
tags:
- Akhil Chandrasree
- mammootty
- rorschach
title: മധുരരാജ, ഷൈലോക് സ്ക്രിപ്റ്റുകളുമായി സംവിധായകർ ക്യൂ നിൽക്കുമ്പോൾ ആണ് അയാൾ കഥയും
  സംവിധായകന്റെ മനസും അറിഞ്ഞു ഈ സിനിമയ്ക്ക് കൈകൊടുത്തത്
view_count: 1481206
---

**Rorschach : Once in a blue moon movie** **Spoiler** **Akhil Chandrasree** ഇൻട്രോയുടെ തള്ളും ബഹളവും ഒന്നും ഇല്ല.സിനിമ തുടങ്ങുന്നതോടെ നായകൻ നേരിട്ട് ആ ഗ്രാമത്തിലോട്ടു അങ്ങു കയറി ചെല്ലുകയാണ്.ഈ കഥയിൽ നായകന് ഇൻട്രോയുടെ ആവശ്യമേ ഇല്ലെന്ന് തിരിച്ചറിയുന്ന സംവിധായകനും ഒരു ഇന്ഡസ്ട്രിയുടെ മെഗാസ്റ്റാറും നിർമ്മാതാവും ഈ കഥയെയും തിരക്കഥയെയും അത്രമേൽ ഉൾക്കൊണ്ട് ആ സിനിമയുടെ അവസാനം വരെ ആ സത്യസന്ധമായ, ആത്മാർത്ഥമായ യാത്ര പ്രേക്ഷകനൊപ്പം നടത്തുകയാണ്. Luke Antony ഈ സിനിമയിലേക്ക് ചെന്നു ചേരുന്നത് ദിലീപിന്റെ ഗ്രാമത്തിന്റെ ലോകത്തിലേക്ക് അയാളുടെ തലയ്ക്കുള്ളിലെ മറ്റൊരു ലോകവുമായാണ്. അയാളുടെ പ്രതികാരം തന്റെ തലയ്ക്കുള്ളിലെ ലോകത്തിലെ ഒരാളുമായാണ്, ഒരിക്കൽ മാത്രം Luke നേരിട്ട് കാണുന്ന ഒരിക്കലും പ്രേക്ഷകർ കാണാത്ത ഒരാളോടുള്ള പ്രതികാരം അയാൾക്ക് നടപ്പിലാക്കേണ്ടത് അയാൾ തന്റെ കാർ ഇടിച്ചു കയറ്റി ചെന്ന ആ ഗ്രാമത്തിന്റെ യഥാർത്ഥ ലോകത്തിലെ ആളുകളോടാണ്. പക്ഷെ അയാളുടെ ആ ലോകത്തിന്, അതിനു പുറത്തൊരാളുമായോ പുറമെയുള്ള ലോകത്തിനോടൊ സംവദിക്കാൻ സാധിക്കില്ല. കാരണം ആ ലോകം അയാൾക്കുള്ളിൽ അയാൾ സൃഷ്ടിച്ചെടുത്തതാണ്. സിനിമയിൽ ഒരിക്കലും ആ സങ്കല്പലോകം, ഒരു അമാനുഷികത കൈവരിച്ചു അയാൾക്ക് ചുറ്റിലുമുള്ള ലോകവുമായി ഇടകലരുന്നെയില്ല. അങ്ങനെ പാടില്ലെന്ന് കഥ ഈ സിനിമയുടെ സൃഷ്ട്ടാക്കളോട് ആവശ്യപ്പെടുന്നുണ്ട്. എപ്പോ വേണമെങ്കിലും പാളിപ്പോകാവുന്ന ഈ story telling സങ്കീർണതയാണ് മികച്ച സ്ക്രിപ്റ്റിലൂടെ, അതിലും മികച്ച സംവിധാനത്തിലൂടെ, മികച്ച എഡിറ്റിങ്ങിലൂടെ ടെക്നിക്കൽ ആയി ഈ സിനിമ അനായാസം കൈവരിച്ചിരിക്കുന്നത്. Luke നൊപ്പം സിനിമയിലേക്ക് കയറിയ പ്രേക്ഷകനെ Luke ജീവിക്കുന്ന ലോകത്തിലല്ലാതെ Luke ന്റെ ലോകത്തിൽ കൃത്യമായി തളച്ചിടുന്നതിൽ ഈ ടെക്നിക്കൽ ബ്രില്യൻസ് അസാമാന്യമാം വിധം വിജയിച്ചു. നിസാം ബഷീർ എന്ന ലോകോത്തരനിലവാരം ഉള്ള സംവിധായകൻ വെളിപ്പെട്ടു വരുന്ന സിനിമ കൂടെയായി ഈ സിനിമ മാറുന്നത് ഈ ടെക്നിക്കൽ ബ്രില്യൻസിലൂടെയാണ്. ലൊക്കേഷൻ തിഞ്ഞെടുപ്പ്, കാസ്റ്റിംഗ് മുതൽ ഷോട്ട്, ഫ്രെയിം സെലക്ഷനു വരെ നിസാം ബഷീർ കയ്യടി അർഹിക്കുന്നു. *********************************************************** നൂറു കണക്കിന് മാസ്സ് മധുരരാജ ഷൈലോക് സ്ക്രിപ്റ്റുകൾ ഒന്ന് സമ്മതം മൂളിയാൽ കോടികളുടെ ബജറ്റിൽ മഹാഉത്സവം ആയി ആരംഭിക്കാൻ ആളുകൾ പിന്നാലെ കൂടിയിരിക്കുന്ന ഒരു മെഗാസ്റ്റാർ. അയാൾ കഥയറിഞ്ഞു, സംവിധായകന്റെ മനസ്സറിഞ്ഞു ഈ സിനിമയ്ക്ക് കൈ കൊടുക്കുന്നതോട് കൂടെയാണ് മനസ്സിന് പ്രായം ബാധിക്കാത്ത, up to date എന്ന വാക്കിനു പര്യായം ആയി, മലയാളികൾ എന്നും കാണാൻ ആഗ്രഹിക്കുന്ന മമ്മൂട്ടി Luke ആയി അവതരിക്കുന്നത്. പിന്നെ മമ്മൂട്ടി ഇല്ല. Luke മാത്രം. അയാൾ കൊണ്ടു നടക്കുന്ന വേദന മാത്രം. അയാളുടെ പ്രതികാരം മാത്രം. മമ്മൂട്ടിയ്ക്ക് മാത്രം ചെയ്യാൻ കഴിയുന്ന റോൾ എന്ന ലിസ്റ്റിലേക്ക് Luke കൂടെ. സിനിമയിയുടെ കഥപറച്ചിലിൽ, ടെക്നിക്കൽ ഡീറ്റൈലിങ്ങിൽ പ്രേക്ഷകനെ ഇമോഷണലി കണക്ട് ആക്കി ബന്ധിപ്പിച്ചു വെക്കുന്നത് ആ അഭിനയമാണ്. മമ്മൂട്ടി എന്ന വിസ്മയമാണ്. ഉണ്ടയിലും പുഴുവിലും തുടങ്ങി Rorschach ഇൽ എത്തി നിൽക്കുമ്പോൾ മലയാള സിനിമയിൽ അയാൾക്ക് ഒപ്പത്തിനൊപ്പം അയാളുടെ തലമുറയിലെയോ അയാൾക്ക് ശേഷമുള്ള തലമുറയിലെയോ വേറെ ഒരാൾ ഇല്ലെന്നത് അടിവരയിട്ടുറപ്പിക്കുന്ന പ്രകടനമാണ് ഈ സിനിമ തിരഞ്ഞെടുപ്പും അദ്ദേഹത്തിന്റെ പ്രകടനവും. മമ്മൂട്ടിക്കു ഒപ്പം വളരെ വിരളം കഥാപാത്രങ്ങൾ മാത്രമുള്ള സിനിമയിൽ കൂടെ അഭിനയിച്ചവരും അവരുടെ ഭാഗം മികവുറ്റതാക്കി. ബിന്ദുപണിക്കർ അസാമാന്യ പ്രകടനം കാഴ്ച വെച്ച സിനിമയിൽ അവർക്കൊപ്പം ജഗദീഷ്, ശറഫുദ്ധീൻ, കോട്ടയം നസീർ, ഗ്രേസ് ആന്റണി, മണി ഷൊർണൂർ എന്നിവരും മികച്ചു നിന്നു. ബിന്ദു പണിക്കരെക്കാൾ ഒരു പടി കൂടുതൽ മികച്ച അഭിനയം ആയി തോന്നിയത് അഷ്റഫ് എന്ന പോലീസുകാരൻ ആയി ശരീരത്തിലും മനസ്സിലും "പോലീസ്" ആയി അഭിനയിച്ച ജഗദീഷും, ദിലീപിന്റെ വിധവയായി ജീവിച്ചു, Luke ന്റെ ഭാര്യയായി അവസാനം സ്വയം സുജാതയാവുന്ന ഗ്രേസ് ആന്റണിയുമാണ്. മമ്മൂട്ടി കമ്പനിയുടെ യുടെ ആദ്യ റിലീസ് സിനിമയാണ് Rorschach. അനൗണ്സ് ചെയ്ത രണ്ടാമത്തെ സിനിമയും. കൂടുതൽ ഒന്നും പറയണ്ട കാര്യമില്ല. മമ്മൂട്ടി എന്ന ദീർഘവീക്ഷണശാലിയായ നിർമ്മാതാവിന്റെ സ്റ്റേറ്റ്മെന്റ് കൂടെയായി ഈ സിനിമ മാറുന്നത് അങ്ങനെയാണ്. കാലവും പ്രേക്ഷകനെയും അറിയാതെ കോടാനുകോടികൾ മുടക്കി അക്കത്തിലെ പെരുപ്പിൽ മാത്രം നല്ല സിനിമകൾ ജനിക്കില്ല എന്ന് ബോധ്യം പലർക്കും ഇല്ലാത്ത കാലത്ത്, out dated ആയി മഹാനടന്മാരും സംവിധായകരും അപഹാസ്യർ ആവുന്ന കാലത്ത് നിമ്മാതാവ് എന്ന നിലയിലും മമ്മൂട്ടി ഒരു പ്രതീക്ഷയാണ്. Rorschach ഒരു ടെസ്റ്റ് ആണ്. അതിൽ ഒരു ചിത്രം നിങ്ങൾക്ക് പൂവായും പൂതമായും തോന്നാം. മഷിയിലുണങ്ങാത്ത ഒരു നൂലുകഷ്ണം ഒരു വെളുത്ത കടലാസിൽ നീട്ടിവലിച്ചു ഒരു ചിത്രം തീർത്തിട്ടുണ്ട് നിസാം ബഷീറും സംഘവും. അത് കണ്ട് ബാക്കി നിങ്ങൾക്ക് വായിച്ചെടുക്കാം.