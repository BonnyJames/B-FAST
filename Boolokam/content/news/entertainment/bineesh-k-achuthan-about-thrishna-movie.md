---
author: Beaumaris
categories:
- Entertainment
comment_count: 0
date: 2022-10-30 05:39:02
draft: false
image: https://cdn.boolokam.com/articles/2022/11/3tttttttt3.jpg
like_count: 75771
share_count: 41815
tags:
- Featured
- IV SASI
- mammootty
- thrishna movie
title: അന്ന് തനിക്ക് തൃഷ്ണയിലെ ദാസ് ആകാനുള്ള പാകത വന്നിരുന്നില്ലെന്ന് മമ്മൂട്ടി തുറന്ന്
  പറയുകയുണ്ടായി
view_count: 1476457
---

**Bineesh K Achuthan** അഭ്രപാളിയിൽ 400 - ലേറെ ചിത്രങ്ങളിൽ ചെറുതും വലുതുമായ ധാരാളം കഥാപാത്രങ്ങളെ അവതരിപ്പിച്ചു വിജയിപ്പിച്ചിട്ടുള്ള മെഗാ സ്റ്റാർ മമ്മൂട്ടിക്ക് അതിൽ ഒരേ ഒരു വേഷമേ ഒരിക്കൽ കൂടി ചെയ്യാൻ ആഗ്രഹമുള്ളൂ. അതാണ് തൃഷ്ണയിലെ ദാസ്. മമ്മൂട്ടി നായക വേഷം കയ്യാളുന്ന ആദ്യ ചിത്രം കൂടിയാണ് തൃഷ്ണ. എം ടി യുടെ രചനയിൽ ഐ.വി.ശശി, സംവിധാനം ചെയ്യുന്ന ആദ്യ ചിത്രവും തൃഷ്ണയാണ്. മികച്ച ചിത്രത്തിനുള്ള ഫിലിം ഫെയർ അവാർഡ് നേടിയ തൃഷ്ണയിൽ രതീഷായിരുന്നു നായകൻ ആകേണ്ടിയിരുന്നത്. എന്നാൽ, ഐ.വി.ശശിയുടെ തന്നെ ബിഗ് ബജറ്റ് ചിത്രമായ തുഷാരത്തിലൂടെ താര പദവി കൈവന്നതിനെ തുടർന്ന് രതീഷ് തിരക്കിലായി. രതീഷിന്റെ അഭാവത്താൽ ബാബു നമ്പൂതിരിയടക്കമുള്ള പുതുമുഖങ്ങളെ പരീക്ഷിച്ച് നിരാശ്ശനായ ഐ.വി.ശശി, ഒടുവിൽ എം.ടി.യുടെ നിർദ്ദേശപ്രകാരം മമ്മൂട്ടിയെ കാസ്റ്റ് ചെയ്യാൻ തീരുമാനിച്ചു. സ്ഫോടനം എന്ന പി.ജി.വിശ്വംഭരന്റെ ചിത്രത്തിൽ ഒരുമിച്ച് അഭിനയിച്ച സീമയുടെ ശുപാർശയും മമ്മൂട്ടിക്ക് തുണയായി. പിൽക്കാലത്ത് ഒരു അഭിമുഖത്തിൽ, അന്ന് തനിക്ക് തൃഷ്ണയിലെ ദാസ് ആകാനുള്ള പാകത വന്നിരുന്നില്ലെന്ന് മമ്മൂട്ടി തുറന്ന് പറയുകയുണ്ടായി. പിന്നീട് എം ടി യുടെ ഒട്ടേറെ ക്ലാസിക് ഡയലോഗുകൾ സ്ക്രീനിൽ അവതരിപ്പിച്ചു കയ്യടി നേടിയ മമ്മൂട്ടിക്ക് ദാസിന്റെ അവതരണത്തിൽ ബാലാരിഷ്ടതകൾ ഏറെയുണ്ടായിരുന്നു. സ്ത്രീയെ ഉപഭോഗ വസ്തുവായി മാത്രം കാണുന്ന ഒരു മെയിൽ ഷോവനിസ്റ്റായ ദാസ്, ഒരവധിക്കാലം ആഘോഷിക്കാൻ വേണ്ടി വിലക്കെടുത്ത കാമുകിയുമായി കൊഡൈക്കനാലിൽ വരുന്നതും തുടർന്നുണ്ടാകുന്ന സംഭവ വികാസങ്ങളിലൂടെ അയാളുടെ കാഴ്ച്ചപ്പാടുകൾക്ക് വരുന്ന മാറ്റവുമാണ് തൃഷ്ണയുടെ ഇതിവ്രത്തം. ദാസിന്റെ ആണഹന്തകൾക്ക് തിരിച്ചടിയേറ്റ് , ഏകാകിയായി അയാൾ അവിടെ നിന്നും മടങ്ങുന്നിടത്താണ് കഥ പര്യവസാനിക്കുന്നത്. ![](https://cdn.boolokam.com/articles/2022/11/3tttttttt3.jpg)പിൽക്കാലത്ത് മലയാള സിനിമയിൽ ഒട്ടേറെ ചിത്രങ്ങളിൽ നായികയായി തിളങ്ങിയ സ്വപ്നയുടെ ശ്രദ്ധേയമായ ഒരു വേഷമായിരുന്നു തൃഷ്ണയിലെ ജയശ്രീ. സ്വപ്നക്ക് പുറമെ രാജ്യലക്ഷ്മി, ജോസ് പ്രകാശ്, ശങ്കരാടി, രാജ്കുമാർ, ലാലു അലക്സ്, കവിയൂർ പൊന്നമ്മ എന്നിവരെ കൂടാതെ കഥാഗതിയിൽ നിർണ്ണായക പങ്ക് വഹിക്കുന്ന ഒരു പ്രധാന അതിഥി വേഷത്തിൽ രതീഷും ഉണ്ട്.തൃഷ്ണയോടെ, മലയാള സിനിമയിൽ ഐ.വി.ശശി - എം.ടി.- മമ്മൂട്ടി എന്ന മികച്ച ഒരു കൂട്ടുകെട്ടിന് തുടക്കമിട്ടു. അക്ഷരങ്ങൾ, അടിയൊഴുക്കുകൾ, അനുബന്ധം, ആൾക്കൂട്ടത്തിൽ തനിയെ തുടങ്ങി നിരൂപക പ്രശംസയും പ്രേക്ഷകാംഗീകാരവും ഏറ്റുവാങ്ങിയ ഒട്ടേറെ ചിത്രങ്ങൾ ഈ കൂട്ടുകെട്ടിൽ നിന്നും പിൽക്കാലത്ത് പിറവിയെടുത്തു. ![](https://cdn.boolokam.com/articles/2022/11/rhrh-1.jpg)മികച്ച നടനുള്ള സംസ്ഥാന സർക്കാരിന്റെ അവാർഡ് മമ്മൂട്ടിക്ക് ആദ്യമായി നേടിക്കൊടുത്തത് ഈ കൂട്ടുകെട്ടിലെ ' അടിയൊഴുക്കുകൾ ' എന്ന ചിത്രത്തിലെ കരുണൻ എന്ന കഥാപാത്രത്തിനായിരുന്നു. മമ്മൂട്ടി ഒരു സൂപ്പർതാര പരിവേഷത്തിലേക്ക് ഉയരുന്നത് " അതിരാത്രം ' എന്ന ഐ.വി.ശശി ചിത്രത്തിലൂടെ ആണെന്നതും മികച്ച നടനുള്ള ദേശീയ പുരസ്കാരം മമ്മൂട്ടിക്കാദ്യമായി ലഭ്യമാവുന്നത് എം ടി യുടെ രചനയായ " ഒരു വടക്കൻ വീരഗാഥ " യിലാണെന്നതും മറ്റൊരു കൗതുകകരമായ വസ്തുതയാണ്. പിന്നീടുള്ള മമ്മൂട്ടിയുടെ സുദീർഘമായ കരിയറിൽ ഒരു നടനെന്ന നിലയിലും താരമെന്ന തലത്തിലും ശക്തമായ അടിത്തറ പാകിയത് ഈ കൂട്ടായ്മയായിരുന്നു എന്ന് എടുത്തു പറയേണ്ട ഒന്നാണ്. തൃഷ്ണ റിലീസ് ചെയ്തിട്ട് ഇന്ന് 41 വർഷം പിന്നിടുന്നു. കഴിഞ്ഞ നാല് പതീറ്റാണ്ടായി നായക വേഷത്തിൽ തന്നെ നിലനിൽക്കുന്ന മമ്മൂട്ടിക്ക് മുന്നിൽ 1971 - ലെ കന്യാകുമാരി മുതൽ നായകനായ കമൽ ഹാസനും 1978 - ലെ ഭൈരവി മുതൽ നായകനായിട്ടഭിനയിക്കുന്ന രജനീകാന്തും മാത്രം ...