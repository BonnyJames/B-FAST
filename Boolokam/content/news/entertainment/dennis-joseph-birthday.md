---
author: Beaumaris
categories:
- Entertainment
comment_count: 0
date: 2022-10-20 15:55:23
draft: false
image: https://cdn.boolokam.com/articles/2022/10/fwfgggggggggg.jpg
like_count: 26341
share_count: 3880
tags:
- dennis joseph
- mammootty
- mohanlal
title: തിയേറ്ററുകളെ ത്രസിപ്പിച്ച പ്രശസ്ത തിരക്കഥാകാരൻ ഡെന്നീസ് ജോസഫിന്റെ പിറന്നാൾ
  ദിനമാണിന്ന്
view_count: 524804
---

**Bineesh K Achuthan** പ്രശസ്ത തിരക്കഥാകാരൻ ഡെന്നീസ് ജോസഫിന്റെ പിറന്നാൾ ദിനമാണിന്ന്. കഴിഞ്ഞ വർഷമാണ് (10.05.2021) അദ്ദേഹം മലയാള ചലച്ചിത്ര പ്രേക്ഷകരെ ഒന്നാകെ ദുഖാർത്തരാക്കി നമ്മെ വിട്ടു പിരിഞ്ഞത്. ജീവിച്ചിരുന്നെങ്കിൽ ഇന്ന് അദ്ദേഹത്തിന് 65 വയസാകുമായിരുന്നു. ന്യൂ ഡെൽഹിയും രാജാവിന്റെ മകനുമടക്കമുള്ള ഡെന്നീസ് ജോസഫിന്റെ ബ്ലോക്ക് ബസ്റ്ററുകൾ തീയേറ്ററുകളിൽ തകർത്തോടിയ 80 - കളുടെ രണ്ടാം പകുതിയിൽ പോലും ലഭിക്കാത്ത ജനപ്രിയത സഫാരി ചാനലിലെ " ചരിത്രം എന്നിലൂടെ " എന്ന പ്രോഗ്രാമിലൂടെ അദേഹത്തിന് ലഭിച്ചിരുന്നു. ആ പ്രോഗ്രാമിന്റെ ഏറ്റവും കൂടുതൽ വ്യൂവർഷിപ്പുള്ള എപ്പിസോഡുകളും ഡെന്നീസിന്റേതാണ്. വിവിധ ചലച്ചിത്ര പ്രസിദ്ധീകരണങ്ങളിലായി ഡെന്നീസ് ജോസഫിന്റെ ധാരാളം അഭിമുഖങ്ങൾ വായിച്ചിട്ടുണ്ടെങ്കിലും അദേഹത്തിന്റെ മുഖം എന്റെ മനസ്സിൽ പതിയുന്നത് സഫാരിയിലെ പ്രോഗ്രാമിലൂടെയാണ്. ഞാനാദ്യമായി കാണുന്ന മോഹൻലാൽ ചിത്രം രാജാവിന്റെ മകനാണ്. പിൽക്കാലത്ത് ഒട്ടേറെ മോഹൻലാൽ ചിത്രങ്ങൾ കണ്ടിട്ടുണ്ടെങ്കിലും എനിക്കിന്നും മോഹൻലാൽ എന്നാൽ വിൻസെന്റ് ഗോമസാണ്. ഇരുപതാം നൂറ്റാണ്ടും ചിത്രവും കിലുക്കവും കിരീടവും ഭരതവും ഹിസ് ഹൈനസ് അബ്ദുള്ളയും ദേവാസുരവും ആറാം തമ്പുരാനും നരസിംഹവും ട്വന്റി - 20 യും ഭ്രമരവും ദൃശ്യവും പുലിമുരുകനും ലൂസിഫറുമെല്ലാം ആസ്വദിച്ചു കണ്ടെങ്കിലും വിൻസന്റ് ഗോമസിനോളം ആഴത്തിൽ എന്നെ സ്വാധീനിക്കാൻ അതിലെ കഥാപാത്രങ്ങൾക്കൊന്നും സാധിച്ചില്ല. രാജാവിന്റെ മകനിലെ വിൻസന്റ് ഗോമസിന്റെ ഓരോ ഡയലോഗുകളും ഇന്നും എനിക്ക് മനപാഠമാണ്. അത് വരെ അയൽവക്കത്തെ പയ്യനായിരുന്ന ലാലിനെ വിൻസന്റ് ഗോമസ് എന്ന അധോലോക നായകനാക്കി മാറ്റിയപ്പോൾ മലയാള സിനിമ കണ്ടത് ഒരു പുത്തൻ താരോദയമായിരുന്നു. ന്യൂ ഡൽഹിയിലെ ജികെയും എന്നെ ഒത്തിരി ത്രില്ലടിപ്പിച്ച കഥാപാത്രമാണ്. വിൻസന്റ് ഗോമസിനേപ്പോലെ തന്നെ ജികെയും നായകനോ വില്ലനോ എന്ന് വിവേചിച്ചറിയാനാവാത്ത പ്രതിനായകനാണ്. മമ്മൂട്ടി എന്ന നടന്റെയും താരത്തിന്റെയും വഴിത്തിരിവായിരുന്നു ന്യൂ ഡൽഹി. പ്രേക്ഷകരിൽ സഹതാപമുണർത്തി പ്രത്യക്ഷപ്പെടുന്ന ജി കെ പതിയെ ത്രില്ലടിപ്പിച്ചു തുടങ്ങുകയും പിന്നീട് ഭയപ്പെടുത്തുകയും ചെയ്യുന്നു. ഘടനാപരമായ വളർച്ച പ്രാപിക്കുന്ന പാത്രസൃഷ്ടി. നായികയായ മരിയക്കെന്നപോലെ പ്രേക്ഷകനും ജികെ യോട് എന്തിനാണിതൊക്ക എന്ന് ചോദിച്ചു പോകും. പ്രതികാര ദാഹിയായ ഒട്ടേറെ നായകരെ കണ്ടിട്ടുണ്ടെങ്കിലും നിശ്ചയദാർഢ്യം കൊണ്ടും പോരാട്ട വീര്യത്താലും ജികെ അവരിൽ നിന്നും വേറിട്ടു നിൽക്കുന്നു. ഒരു ഡസനിലേറെ ചിത്രങ്ങൾ വരിയായി പരാജയപ്പെട്ട് താരപദവി തന്നെ ചോദ്യം ചെയ്യപ്പെടുകയും കുടുംബനാഥനെന്ന വാർപ്പുമാതൃകയിൽ പെട്ട് നടനെന്ന നിലയിൽ വീർപ്പു മുട്ടുകയും ചെയ്ത മമ്മൂട്ടി ഒരു ഫിനിക്സ് പക്ഷിയേപ്പോലെ ഉയർത്തെഴുന്നേറ്റത് ന്യൂ ഡൽഹിയിലൂടെയായിരുന്നു. മലയാള സിനിമ കണ്ട എക്കാലത്തെയും വലിയ തിരിച്ചുവരവ്. വയലന്റായ നായകരെ മാത്രമല്ല അൽപ്പം നർമ്മം കലർന്ന നായകരെയും ഡെന്നീസ് സൃഷ്ടിച്ചിട്ടുണ്ട്. കുട്ടപ്പായിയും കുഞ്ഞച്ചനും ടോണിയും ഫാന്റം പൈലിയുമൊക്കെ ഉദാഹരണങ്ങളാണ്. ജോഷി, തമ്പി കണ്ണന്താനം എന്നിവർക്കൊപ്പം ആക്ഷൻ ചിത്രങ്ങൾ ചെയ്യുമ്പോൾ തന്നെ ഭരതൻ, ഹരിഹരൻ, കെ.ജി.ജോർജ്ജ്, ജേസി തുടങ്ങിയവർക്കൊപ്പം വ്യത്യസ്ത ജേണറുകളിലുള്ള ചിത്രങ്ങൾക്കും ഡെന്നീസ് തിരക്കഥയൊരുക്കിയിരുന്നു. സുരേഷ് ബാബുവുമായുള്ള കൂട്ട്കെട്ട് വിജയങ്ങൾ സമ്മാനിച്ചെങ്കിലും തന്നിലെ ക്രിയേറ്റിവിറ്റിയെ നശിപ്പിക്കുന്നതിന് കാരണമായി എന്ന് ഡെന്നീസ് തുറന്ന് പറഞ്ഞിട്ടുണ്ട്. സിബി മലയിലുമായി ഒരുമിച്ച ഏക ചിത്രമായ ആകാശദൂത് വൻ വിജയം നേടിയിരുന്നു. കണ്ണീർ കഥകളും തനിക്ക് വിജയിപ്പിക്കാനാകും എന്നദ്ദേഹം ഇതിലൂടെ തെളിയിച്ചു. ![](https://cdn.boolokam.com/articles/2022/10/fwfgggggggggg.jpg)വർഷങ്ങൾക്കിപ്പുറമാണ് ഈ ചിത്രങ്ങളുടെയൊക്കെ തിരക്കഥാകൃത്ത് ആരാണെന്ന് ശ്രദ്ധിക്കുന്നത്. ഞാൻ തീയേറ്ററിൽ പോയി സിനിമ കാണാൻ തുടങ്ങിയപ്പോഴേക്കും ഡെന്നീസ് ജോസഫ് മലയാള സിനിമയിൽ സജീവമല്ലായിരുന്നു. സഫാരിയിലെ പ്രസ്തുത പ്രോഗ്രാം കണ്ടതിന് ശേഷം അദ്ദേഹത്തിന്റെ മിക്ക ചിത്രങ്ങളും ഞാൻ യൂടൂബിലൂടെ കാണുകയുണ്ടായി. അക്കാലത്തെ തന്റെ സമകാലികരിൽ നിന്നും രചനാപരമായി സമകാലികത പുലർത്താൻ അദ്ദേഹം ശ്രദ്ധിച്ചിരുന്നു. Adaption is an art എന്ന് പറയത്തക്ക വിധം വിദേശ കൃതികളെ കേരളീയ പശ്ചാത്തലത്തിൽ പറിച്ചു നടുന്നതിൽ ഡെന്നീസ് അസാമാന്യ വൈദഗ്ധ്യം പ്രകടിപ്പിച്ചു. ഗുൽസാറിന്റെ കിനാരാ - യിൽ നിന്നും പ്രചോദനം ഉൾക്കൊണ്ട് രചിച്ച ശ്യാമ കണ്ടിട്ട് ഗുൽസാറിന് പോലും ആ സ്വാധീനം കണ്ടെത്താൻ കഴിഞ്ഞില്ല എന്നത് ഡെന്നീസ് സഫാരിയിൽ വിവരിക്കുന്നുണ്ട്. അതായത് രാജാവിന്റെ മകനോ ന്യൂ ഡൽഹിയോ കണ്ടാലും സിഡ്നി ഷെൽഡനോ ഇർവിംഗ് വാലസിനോ അത് മനസിലാക്കാനാകില്ലെന്ന് ചുരുക്കം. ഡെന്നീസിന്റെ ഒട്ടു മിക്ക രചനകളിലും " വർക്കിംഗ് വിമൻ " എന്ന കൺസെപ്റ്റ് ഉള്ളതായി ഒരു FB സുഹൃത്ത് ചൂണ്ടിക്കാട്ടുകയുണ്ടായി. മധ്യ കേരളത്തിലെ സമ്പന്നമായ സുറിയാനി ക്രൈസ്തവ പശ്ചാത്തലത്തിൽ ജനിച്ചു വളർന്ന സ്വാനുഭവങ്ങാളാകാം ഇത്തരമൊരു പാത്രസൃഷ്ടിയിൽ അദ്ദേഹത്തെ സ്വാധീനിച്ചിരിക്കുക. ജി കെ യും വിൻസന്റ് ഗോമസും പോലെ ധീരോദാത്ത നായകരെ മാത്രമല്ല ജി.കെ യെ ചോദ്യം ചെയ്യാൻ മടി കാണിക്കാത്ത മരിയയേയും വിൻസന്റ് ഗോമസിന്റെ പ്രൊപ്പോസൽ ക്ഷണനേരം കൊണ്ട് കാര്യകാരണ സഹിതം നിരസിക്കാൻ ആർജ്ജവം കാണിക്കുന്ന ആൻസിയേയും ഡെന്നീസ് ജോസഫ് സൃഷ്ടിച്ചു. ഇന്നതിൽ വലിയ കാര്യമില്ലെന്ന് തോന്നുമെങ്കിലും അന്നതൊരു പുതുമയായിരുന്നു. അദ്ദേഹത്തെക്കുറിച്ച് എത്ര പറഞ്ഞാലും എഴുതിയാലും മതിയാവില്ല.