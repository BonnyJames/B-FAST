---
author: Beaumaris
categories:
- Entertainment
comment_count: 0
date: 2022-09-22 08:56:42
draft: false
image: ''
like_count: 29411
share_count: 4996
tags:
- Raveendran
- raveendran mash
- yeshudas
title: രവീന്ദ്രനും യേശുദാസും ചേർന്നുണ്ടാക്കിയ പാട്ടുകൾ തനിക്കു ഇഷ്ടമില്ലെന്നു ജയചന്ദ്രൻ
view_count: 421175
---

സ്വരം തൃശൂരിന്‍റെ 'ജയസ്വരനിലാവ്' പരിപാടിയിൽ ആദരം ഏറ്റുവാങ്ങി സംസാരിക്കുമ്പോൾ ആണ് അന്തരിച്ച സംഗീത സംവിധായകന്‍ രവീന്ദ്രനെതിരെ ഗായകൻ ജയചന്ദ്രൻ വിമർശനം ആവർത്തിച്ചത്. ദേവരാജൻ മാസ്റ്ററെ പോലുള്ളവർ കൊണ്ടുവന്ന മെലഡി മാറ്റി രവീന്ദ്രൻ സംഗീതത്തിൽ സർക്കസ് കൊണ്ടുവരികയായിരുന്നു എന്നാണു ജയചന്ദ്രന്റെ ആരോപണം. 'രവീന്ദ്രനും യേശുദാസും ചേർന്ന് സൂപ്പർ ഹിറ്റ് ഗാനങ്ങളുണ്ടാക്കിയെങ്കിലും അതൊന്നും എനിക്കിഷ്ടമല്ല. ചെന്നൈയിൽ വെച്ച് രവീന്ദ്രനെ യേശുദാസിന് പരിചയപ്പെടുത്തിയത് ഞാനാണ്. അവർ തമ്മിൽ ഒന്നായി, ഞാൻ പുറത്തായി. നല്ലൊരു പാട്ട് തരാൻ പറ്റിയില്ലെന്ന് പിന്നീട് ഒരിക്കൽ കണ്ടപ്പോൾ രവി എന്നോടു പറഞ്ഞിരുന്നു. ദേഷ്യമില്ലന്ന് ഞാനും പറഞ്ഞു. ദേവരാജൻ, ബാബുരാജ്, കെ. രാഘവൻ, എം.കെ. അർജുനൻ എന്നിവർ മാത്രമാണ് മാസ്റ്റർ എന്നു വിളിക്കാൻ യോഗ്യർ. ജോൺസനെ മുക്കാൽ മാസ്റ്റർ എന്നു വിളിക്കാം" രവീന്ദ്രന്‍റെ ഭാര്യ ശോഭ രവീന്ദ്രന്‍ ഇതിനോട് പ്രതികരിച്ചിരുന്നു. - 'മാഷ് ഇവിടെ നിന്ന് പോയിട്ട് തന്നെ പതിനേഴ് വർഷമായി. ഇങ്ങനെയൊരു അഭിപ്രായം പറയാൻ ഇത്രയും വർഷങ്ങൾ വേണ്ടിവന്നു എന്നുള്ളതാണ് സങ്കടകരം'' എന്നാണു അവർ ഇതിനെ കുറിച്ച് പറഞ്ഞത്. നേരത്തെയും ജയചന്ദ്രൻ രവീന്ദ്രൻ മാസ്റ്റർക്കെതിരെ വിമർശനം ഉന്നയിച്ചിരുന്നു. അന്ന് ജയചന്ദ്രൻ പറഞ്ഞതിങ്ങനെ , - "രവീന്ദ്രനെ മാസ്റ്ററായി കാണേണ്ടതില്ല . അദ്ദേഹം സംഗീതത്തെ അനാവശ്യമായി സങ്കീര്‍ണമാക്കി. അദ്ദേഹത്തെ താൻ മാസ്റ്റർ കമ്പോസറായി കണ്ടിട്ടില്ല . എന്തുകൊണ്ടാണ് സംഗീതം ഇത്രയും ബുദ്ധിമുട്ടുള്ളതാക്കുന്നത് ?. രവീന്ദ്രന് ഒരു നല്ല സം​ഗീത സംവിധായകനാവാമായിരുന്നു. പക്ഷേ പകുതിയിൽ വഴിതിരിഞ്ഞുപോയി. ഇപ്പോൾ ബിജിബാലും എം. ജയചന്ദ്രനും നല്ല പാട്ടുകൾ ചെയ്യുന്നുണ്ട്. പക്ഷേ ആസ്വാദകന് എന്താണ് വേണ്ടതെന്ന് മനസിലാക്കി പാട്ടുകൾ ചെയ്യുന്നത് ​ഗോപി സുന്ദറാണ്. വേറെയാരും യാതൊരു പരാമർശവും അർഹിക്കുന്നില്ല " എന്നാണു അന്ന് ജയചന്ദ്രൻ പറഞ്ഞത്.