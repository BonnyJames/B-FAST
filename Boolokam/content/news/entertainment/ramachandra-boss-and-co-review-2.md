---
author: Beaumaris
categories:
- Entertainment
comment_count: 0
date: 2023-08-29 02:27:22
draft: false
image: https://cdn.boolokam.com/articles/2023/08/wwweeee-2.jpg
like_count: 144667
share_count: 57145
tags:
- nivin pauly
- Ramachandra Boss and Co
- Sanuj Suseelan
title: '"കൊള്ളാവുന്ന ഒരു സിനിമയാണ് കാണാൻ പോകുന്നതെന്ന് തോന്നിപ്പിക്കുമെങ്കിലും കഥാപാത്രങ്ങൾ
  വായ തുറക്കുന്നതോടെ അതവസാനിക്കും"'
view_count: 2105494
---

**Sanuj Suseelan** സത്യം പറയാമല്ലോ. ഇതുപോലൊരു പാതാള സിനിമ അടുത്തകാലത്തൊന്നും കണ്ടിട്ടില്ല. ഇംഗ്ലീഷിലും തമിഴിലും തെലുങ്കിലുമൊക്കെ ഇതുവരെയിറങ്ങിയ ഒട്ടുമിക്ക മോഷണ കഥകളിൽനിന്നെല്ലാം മോഷ്ടിച്ചെടുത്ത് എന്തൊക്കെയോ ഷൂട്ട് ചെയ്തു വെട്ടിയൊട്ടിച്ചെടുത്ത ഒരു പടം. പോപ്പുലറായ ഏതെങ്കിലും heist സിനിമകളോ വെബ് സീരീസുകളോ കണ്ടിട്ടുള്ള കൊച്ചുകുട്ടികൾക്ക് പോലും ഊഹിക്കാനാവുന്ന കഥയാണ്. ക്ലൈമാക്സ് കാണുമ്പോൾ ഇതിനായിരുന്നോ ഈ രണ്ടു മണിക്കൂർ നീണ്ടു നിൽക്കുന്ന ബിൽഡപ്പ് എന്ന് നമുക്ക് തോന്നും. സപ്തമശ്രീ തസ്കരാഃ എന്ന ചിത്രത്തിലെ കഥാപാത്രങ്ങളെ പോലുള്ള ചില ടെംപ്ളേറ്റ് കഥാപാത്രങ്ങളെ സൃഷ്ടിച്ചിട്ട് കാസനോവയിൽ കാണിക്കുന്ന മോഡൽ ഒരു റോബറിയുടെ പശ്ചാത്തലത്തിൽ അവരെ നിഷ്കരുണം നടതള്ളിയിരിക്കുകയാണ് സിനിമയുടെ രചയിതാവും സംവിധായകനുമായ ഹനീഫ് അദേനി. പുള്ളിയുടെ ഒബ്സഷനായ കാർ ഡ്രിഫ്റ്റിംഗ് , ചേസിംഗ് ഒക്കെ പുട്ടിനു പീരയിടുന്നത് പോലെ വേണ്ടിടത്തും വേണ്ടാത്തിടത്തും തിരുകിക്കയറ്റിയിട്ടുമുണ്ട്. രണ്ടരമണിക്കൂറിൽ കൂടുതൽ നീണ്ടു നിൽക്കുന്ന ഈ പീഡനം ഓണക്കാലത്ത് തന്നെയിറക്കിയത് അല്ലെങ്കിൽ തന്നെ കളസം കീറി നിൽക്കുന്ന മലയാളിക്കിട്ട് ഒരു പണി കൂടി കൊടുക്കാനാണോ എന്ന് സംശയമുണ്ട്. നാടകീയമായാണ് ചിത്രത്തിന്റെ തുടക്കം. കൊള്ളാവുന്ന ഒരു സിനിമയാണ് കാണാൻ പോകുന്നത് എന്നൊരു പ്രതീതി ജനിപ്പിക്കുമെങ്കിലും കഥാപാത്രങ്ങൾ വായ തുറക്കുന്നതോടെ ഓട്ടോമാറ്റിക് ആയി അതവസാനിക്കും. സ്റ്റേജ് നാടകങ്ങളിൽ പോലും കാണാത്ത അടിമുടി കൃത്രിമമായ ഡയലോഗുകളാണ് അവരുടെ വായിൽ നിന്ന് വരുന്നത്. അല്ല, അഭിനേതാക്കളെ പറഞ്ഞിട്ട് കാര്യമില്ല. ഇതിൽ അഭിനയിച്ചിട്ടുള്ള ആരും അഭിനയിക്കാൻ അറിയാത്തവരല്ല. എന്നാൽ ഏതോ മരുഭൂമിയിൽ കൊണ്ടിട്ട് തോക്കു ചൂണ്ടി ശൂന്യതയിൽ നിന്ന് ചിരിയും കരച്ചിലും ഒക്കെ ഉണ്ടാക്കാൻ അവരെ ആരോ കഷ്ടപ്പെടുത്തിയ പോലെയാണ് ഈ സിനിമയിലെ അവരുടെ പ്രകടനം കണ്ടാൽ തോന്നുക. ജാഫർ ഇടുക്കിയുടെ കാര്യമാണ് ദയനീയം. വിനയ് ഫോർട്ടിന്റെ കഥാപാത്രത്തെപ്പറ്റിയോ അഭിനയത്തെപ്പറ്റിയോ എന്തെങ്കിലും പറഞ്ഞാൽ കൂടിപ്പോവും. അതാണവസ്ഥ. ![](https://cdn.boolokam.com/articles/2023/08/wwweeee-2.jpg)വൈറ്റ് ലഗോൺ കോഴി അലാറം വച്ചെഴുനേറ്റ് കൂവുന്നത് പോലെ കൃത്യമായ ഇടവേളകളിൽ ആകാശത്തേയ്ക്ക് നോക്കി കൂവി വിളിക്കുന്ന ഒരു പ്രാന്തനാണ് വില്ലൻ. ഇരകളെ ഇങ്ങനെ ഓലിയിട്ട് പീഡിപ്പിക്കുന്നത് പോരാഞ്ഞിട്ട് ഫ്ലൂട്ട് പോലുള്ള ഒരു സംഗീതോപകരണം എടുത്ത് വായിച്ചു കേൾപ്പിക്കുകയും അതിനു ശേഷം അതെടുത്ത് അവരുടെ കഴുത്തിൽ കുത്തിയിരിക്കുകയും ചെയ്യുന്ന സാഡിസ്റ്റാണയാൾ. പടം കണ്ടു തീരുമ്പോൾ അതെടുത്ത് ഞങ്ങളുടെ നെഞ്ചത്ത് കൂടി കുത്തിക്കൊണ്ടായിരുന്നോടാ എന്ന് പ്രേക്ഷകനും പറയാൻ തോന്നുമെന്ന്‌ മാത്രം. ദോഷം പറയരുതല്ലോ ആ ഓലിയിടൽ ഒഴിച്ചാൽ മുനീഷ് ശർമ്മയുടെ പെർഫോമൻസ് തരക്കേടില്ല. ![](https://cdn.boolokam.com/articles/2023/08/ffwfwww.webp)നിവിൻ പോളി നിർമ്മിച്ചിട്ടുള്ള ആക്ഷൻ ഹീറോ ബിജു, മഹാവീര്യർ , കനകം കാമിനി കലഹം എന്നീ മൂന്നു ചിത്രങ്ങളും ഇഷ്ടമായ സിനിമകളാണ്. പാളിച്ചകൾ ചിലതുണ്ടെങ്കിലും വ്യത്യസ്തമായ വിഷയങ്ങൾ അവതരിപ്പിക്കാൻ ശ്രമിച്ച ഈ സിനിമകൾക്ക് സ്വന്തം കയ്യിൽ നിന്ന് പണം മുടക്കിയ ഒരാളെന്ന നിലയിൽ നിവിനോട് ബഹുമാനവുമുണ്ട്. സംവിധായകനെ ഒട്ടും വിശ്വാസമില്ലാതിരുന്നിട്ടും ഈ സിനിമയ്ക്ക് ടിക്കറ്റ് ബുക്ക് ചെയ്യാൻ കാരണവും അതായിരുന്നു. നിവിന്റെ സ്ട്രോങ്ങ് ഏരിയ അയലത്തെ പയ്യൻ കഥാപാത്രങ്ങളാണ്. മിഖായേൽ , റിച്ചി, തുറമുഖം, പടവെട്ട് തുടങ്ങിയ സിനിമകളിൽ ചെയ്ത വേഷങ്ങൾ നിവിന് ചേരുന്നതെല്ലെന്നും പ്രേക്ഷകർക്കും അതിഷ്ടമായില്ലെന്നതും ആ സിനിമകളുടെ പരാജയം തെളിയിച്ചതാണ്. മൂത്തോൻ എന്ന ചിത്രത്തിലെ പ്രകടനം നല്ലതായിരുന്നു എന്ന് പറഞ്ഞു കേട്ടിട്ടുണ്ട്. ആ പടം ഞാൻ കണ്ടിട്ടില്ല. പഴയ കൂൾ ബോയ് കഥാപാത്രങ്ങൾ ചെയ്യാനുള്ള നിവിന്റെ കഴിവ് ഇപ്പോളും നശിച്ചിട്ടില്ല. കഥകൾ തെരഞ്ഞെടുക്കുന്നതിൽ കൂടുതൽ ശ്രദ്ധിക്കണമെന്ന് മാത്രം. അല്ലെങ്കിൽ ഇതുവരെ കഷ്ടപ്പെട്ടതൊക്കെ വെറുതെയാവും. ![](https://cdn.boolokam.com/articles/2023/08/wwwfwff.jpg)( ഇതേ സംവിധായകനും നിവിൻ പോളിയും ഒരുമിച്ച മിഖായേൽ എന്ന ചിത്രത്തെപ്പറ്റി മോശം പറഞ്ഞതിന് എന്റെ അക്കൗണ്ട് ഒരു ദിവസം പൂട്ടിച്ച ചരിത്രമുണ്ട്. ഈ പോസ്റ്റിന് ആ ഗതി വരില്ലെന്ന് വിശ്വസിക്കുന്നു )