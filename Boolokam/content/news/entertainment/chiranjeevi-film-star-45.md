---
author: Beaumaris
categories:
- Entertainment
comment_count: 0
date: 2023-09-26 05:53:42
draft: false
image: https://cdn.boolokam.com/articles/2023/09/dddd.webp
like_count: 131724
share_count: 38449
tags:
- ACTOR
- chiranjeevi
title: തെലുങ്ക് മെഗാ സ്റ്റാർ ചിരഞ്ജീവിയുടെ ചലച്ചിത്ര ജീവിതത്തിന്റെ 45 വർഷങ്ങൾ
view_count: 2005214
---

**തെലുങ്ക് മെഗാ സ്റ്റാർ ചിരഞ്ജീവിയുടെ ചലച്ചിത്ര ജീവിതത്തിന്റെ 45 വർഷങ്ങൾ.** **Bineesh K Achuthan** അഡയാർ ഫിലിം ഇൻസ്റ്റിറ്റ്യൂട്ടിലെ പഠന ശേഷം ഗുടാപതി രാജ്കുമാറിന്റെ പുനധിരല്ലു എന്ന ചിത്രത്തിലാണ് ചിരഞ്ജീവി ആദ്യമായിട്ട് അഭിനയിച്ചതെങ്കിലും കെ വാസുവിന്റെ പ്രാണം ഘരീഡു എന്ന ചിത്രമാണ് ആദ്യം റിലീസ് ചെയ്തത്. തെലുങ്ക് സിനിമയിൽ വില്ലൻ വേഷങ്ങളിലൂടെ പ്രശസ്തനായി മാറിയ കോട്ട ശ്രീനിവാസ റാവുവിന്റെയും പ്രഥമ ചിത്രമിതായിരുന്നു. NTR, ANR, കൃഷ്ണ, ശോഭൻ ബാബു, കൃഷ്ണം രാജു തുടങ്ങിയ അതികായകർ അടക്കി വാണിരുന്ന തെലുങ്ക് സിനിമാ ലോകത്തേക്കുള്ള ചിരഞ്ജീവിയുടെ ആദ്യ ചുവടു വയ്പ്പായിരുന്നു അത്. സഹനടൻ വേഷങ്ങളിൽ നിന്നും വില്ലനായും ഉപനായകനായും ഒടുവിൽ നായകനുമായുള്ള ചിരഞ്ജീവിയുടെ ക്രമാനുഗത വളർച്ച ചുരുങ്ങിയ കാലം കൊണ്ടായിരുന്നു. സ്വതസിദ്ധമായ അഭിനയ ശൈലിയാലും ത്രസിപ്പിക്കുന്ന സംഘട്ടന മികവു കൊണ്ടും ചടുലമായ നൃത്ത ചുവടുകളാലും അധികം വൈകാതെ തന്നെ ചിരഞ്ജീവി ആന്ധ്രയിലെ യുവ പ്രേക്ഷകരുടെ ഹരമായി മാറുന്നതിന് തെലുങ്ക് ചലച്ചിത്ര ലോകം സാക്ഷ്യം വഹിച്ചു. 80 - കളുടെ അവസാനത്തോടെ തെലുങ്കിൽ ഏറ്റവും കൂടുതൽ പ്രതിഫലം വാങ്ങുന്ന താരമായി വളർന്ന ചിരഞ്ജീവി, 90 - കളുടെ തുടക്കത്തിൽ ഇന്ത്യയിൽ തന്നെ ഏറ്റവും പ്രതിഫലം വാങ്ങുന്ന താരമായി " Bigger than Bachan " എന്ന ടാഗ് ലൈൻ നേടി ദേശീയ ശ്രദ്ധയാകർഷിച്ചു. തുടർന്ന് രാഷ്ട്രീയത്തിൽ ഭാഗ്യം പരീക്ഷിക്കാൻ ഇറങ്ങുന്നത് വരെ തെലുങ്ക് മക്കളുടെ താര ദൈവം ചിരഞ്ജീവിയായിരുന്നു. ![](https://cdn.boolokam.com/articles/2023/09/dddd.webp)രാഷ്ട്രീയത്തിലിറങ്ങി കൈ പൊള്ളിയ ചിരഞ്ജീവി, ഒരു ദശാബ്ധത്തിനടുത്ത ഇടവേളക്ക് ശേഷം കൈതി No: 150 എന്ന സൂപ്പർ ഹിറ്റിലൂടെ ടോളിവുഡിൽ തിരിച്ചെത്തിയെങ്കിലും വിജയകുതിപ്പ് നിലനിർത്താൻ അദ്ദേഹത്തിന് കഴിഞ്ഞില്ല. സൈറ നരസിംഹ റെഡ്ഡി ആവറേജിൽ ഒതുങ്ങിയപ്പോൾ ആചാര്യയും ഗോഡ് ഫാദറും ഫ്ലോപ്പുകളായിരുന്നു. വാൾട്ടർ വീരയ്യയിലൂടെ ആശ്വാസ വിജയം നേടിയെങ്കിലും ഭോലാശങ്കർ ഡിസാസ്റ്ററായി മാറിയത് ചിരഞ്ജീവിയുടെ ബോക്സ് ഓഫീസ് പവറിനെ സാരമായി ബാധിച്ചു. 1978 - ൽ ആരംഭിച്ച പ്രയാണം നാലര പതീറ്റാണ്ട് പിന്നിട്ട് 2023 - ൽ എത്തുമ്പോൾ ചിരഞ്ജീവി കിതക്കുന്ന കാഴ്ച്ചയാണ് കാണുന്നത്. പുത്തൻ താരോദയങ്ങളും സാങ്കേതിക വളർച്ചയുടെ അതിപ്രസരവും മാറുന്ന പേക്ഷകാഭിരുചികളും ചിരഞ്ജീവിയെ പിന്നോട്ടടിപ്പിക്കുന്ന ഘടകങ്ങളാണ്. ഇനിയൊരങ്കത്തിന് ബാല്യമുണ്ടോ എന്ന ചോദ്യത്തിന് ഉത്തരമായിരിക്കും അദ്ദേഹത്തിന്റെ വരുംകാല പ്രൊജക്‌റ്റുകൾ എന്ന് കരുതാം ..