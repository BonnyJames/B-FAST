---
author: Beaumaris
categories:
- Entertainment
comment_count: 0
date: 2023-12-29 14:07:16
draft: false
image: https://cdn.boolokam.com/articles/2023/12/fwwfwffwwf.jpg
like_count: 42126
share_count: 10635
tags:
- Eternal Sunshine of the spotless mind
- review
title: ആദ്യമൊന്നും നമുക്ക് വലിയ ധാരണകളൊന്നും ലഭിക്കില്ല, എന്നാൽ ചിത്രം അവസാനിക്കുമ്പോഴാണ്
  ആദ്യ സീനുകൾ എന്തായിരുന്നു എന്ന് നമുക്കു മനസ്സിലാവുക
view_count: 1310328
---

**എഴുതിയത് : സുരൻ നൂറനാട്ടുകര** **കടപ്പാട് : മികച്ച അന്താരാഷ്‌ട്ര സിനിമകൾ (MAC)** **Eternal Sunshine of the spotless mind** "മറക്കുന്നവർ അനുഗ്രഹീതർ , എന്തെന്നാൽ അവർ തങ്ങളുടെ അബദ്ധങ്ങൾ മറക്കുകയും ലഭിക്കുന്നതിൽ സന്തോഷിക്കുകയും ചെയ്യും \- ഫ്രെഡറിക് നീച്ചേ . ചില സിനിമകൾ കണ്ട ശേഷം അതിന്റെ തിരക്കഥ ഒന്നു വായിക്കാൻ കിട്ടിയിരുന്നെങ്കിൽ എന്ന് തോന്നാറുണ്ട്. കുറസോവയുടെ ഡ്രീംസ് , നോളന്റെ മെമന്റോ , ഡേവിഡ് ലിഞ്ചിന്റെ മുൾ ഹോളണ്ട് ഡ്രൈവ്, ഡേവിഡ് ഫിഞ്ചറിന്റെ സെവൻ, ടാറന്റീനയുടെ പൾപ് ഫിക്ഷൻ .....etc ഇവയെല്ലാം തിരക്കഥയുടെ പ്രത്യേക പരിചരണ രീതികൊണ്ട് മാത്രം പ്രശസ്തമായ സിനിമകളാണ്. ഒഴുക്കിനനുസരിച്ചല്ല അവയുടെ സഞ്ചാരം . അതുകൊണ്ടു തന്നെ പ്രേക്ഷകന് പൂർണ്ണമായും സ്ക്രീനിൽ നിന്ന് കണ്ണെടുക്കാനോ , ശ്രദ്ധ മറ്റൊരിടത്തേക്ക് മാറ്റാനോ കഴിയില്ല. കലാസ്വാദനം ബൗദ്ധികമായ ഒരു പരീക്ഷണം കൂടിയാവുകയാണവിടെ.... പ്രേക്ഷകനും കൂടി ഭാഗമാകുന്ന സിനിമ അനുഭവം ..... 2004 ൽ പുറത്തിറങ്ങിയ പിന്നീട് കൾട്ട് ക്ലാസിക്കായി മാറിയ ചിത്രമാണ് Eternal Sunshine of the spotless mind. പ്രത്യേകതയൊന്നും തോന്നാത്ത ഒരു ഓഡിനറി രീതിയിലാണ് ചിത്രത്തിന്റെ തുടക്കം. കഥ പത്ത് പതിനഞ്ചു മിനുറ്റോളം എന്താണ് സംഭവിച്ചു കൊണ്ടിരിക്കുന്നതെന്ന് നമുക്ക് വലിയ ധാരണകളൊന്നും ലഭിക്കില്ല. എന്നാൽ ചിത്രം അവസാനിക്കുമ്പോഴാണ് ആദ്യ സീനുകൾ എന്തായിരുന്നു എന്ന് നമുക്കു മനസ്സിലാവുക. വളരെ ചെറിയ കാര്യങ്ങൾ പോലും ഈ ചിത്രത്തിനെ സംബന്ധിച്ച് എത്രമാത്രം പ്രധാനപ്പെട്ടതായിരുന്നു എന്ന് പ്രേക്ഷകൻ അത്ഭുതത്തോടെ ഓർക്കും. സയൻസ് ഫിക്ഷൻ, സൈക്കോളജിക്കൽ ഡ്രാമ വിഭാഗത്തിലാണ് ചിത്രത്തെ പെടുത്തിയിരിക്കുന്നത്. പ്രണയം വിഷയമായ ഇത്രയും ത്രില്ലിംങ്ങായ , ഇമോഷണലായ സിനിമകൾ വളരെ കുറവായിരിക്കും. നോൺ -ലീനിയർ ശൈലിയാണ് കഥ പറയാനായി ഉപയോഗിച്ചിരിക്കുന്നത്. ![](https://cdn.boolokam.com/articles/2023/12/fwwfwffwwf.jpg)ജോയൽ ബാരീഷ് എന്ന യുവാവും ക്ലമന്റീന ക്രൂ ച്ചിൻ സ്കി എന്ന യുവതിയും ആദ്യമായി കണ്ടു മുട്ടുന്നത് ഒരവധിക്കാലത്താണ്. ജോയൽ ബാരിഷ് നവോമി എന്ന സ്ത്രീയോടൊപ്പം ജീവിച്ചു വരികയായിരുന്നു. എന്നാൽ ഇടക്കാലത്ത് അവരുടെ ബന്ധം മുറിയുകയും ബാരീഷ് ഏകനാകുകയും ചെയ്യുന്നു. അയാൾ ഉൾവലിഞ്ഞ ഒരു സ്വഭാവക്കാരനായിരുന്നു. റോബ് എന്ന സുഹൃത്തിനും അയാളുടെ ഭാര്യയായ ക്യാരിക്കുമാപ്പമായിരുന്നു അയാൾ ആ അവധിക്കാലത്ത് ഒരു ബീച്ചിലെത്തുന്നത്. ആളുകൾ കടൽ തീരത്ത് ആഹ്ലാദം പങ്കിടുമ്പോൾ ജോയൽ ഒറ്റക്ക് ഒരിടത്ത് മാറി ഏകാന്തമായ ചിന്തകളുമായി ഇരിക്കുന്നു. അപ്പോഴാണ് തിരക്കുകൾക്കിടയിൽ നിന്നും ഒറ്റപ്പെട്ട് ഒരു സ്ത്രീ തിരകളെ നോക്കി നിൽക്കുന്നത് ജോയൽ കാണുന്നത്. ഒരു ഓറഞ്ച് സ്യൂട്ടായിരുന്നു അവൾ ധരിച്ചിരുന്നത്. അയാൾ ഒരു പടിക്കെട്ടിൽ ഇരുന്ന് ഫുഡ് കഴിച്ചു കൊണ്ടിരിക്കുമ്പോൾ അവൾ അയാൾക്കരികിലെത്തുന്നു. അവർ അന്യോന്യം പരിചയപ്പെടുകയും അയാൾ കഴിച്ചു കൊണ്ടിരുന്ന ഫുഡിൽ നിന്ന് ഒരു കഷ്ണം ചിക്കനെടുത്ത് അവൾ കഴിക്കുകയും ചെയ്യുന്നു. തുടർന്ന് അവർ മാനസികമായി വളരെയധികം അടുക്കുന്നു. ക്ലമന്റീന വളരെ Extrovert ആയ ആളായിരുന്നു. ജോയലാവട്ടെ നേരേ വിപരീതവും. തുടർന്ന് അവരുടെ പരിചയം ആഴമുള്ള ബന്ധത്തിലേക്ക് വഴുതി വീഴുന്നു. ക്ലമന്റിന അവൾക്കേറ്റവും ഇഷ്ടപ്പെട്ട ചാൾസ് എന്ന നദീ തീരത്തേക്ക് അവനെ കൂട്ടിക്കൊണ്ടു പോകുന്നു. മഞ്ഞു കാലത്തിന്റെ തീവ്രതയിൽ നദിയിൽ ജലം തണുത്തുറഞ്ഞിരുന്നു. വലിയ ഹിമപാളികൾക്കടിയിലൂടെ ചാൾസ് നദി ഒഴുകുമ്പോൾ - ആ മഞ്ഞു പാളികൾക്കു മുകളിൽ തണുപ്പിനെ പ്രതിരോധിക്കുന്ന രോമ കുപ്പായങ്ങൾ ധരിച്ച് ക്ലമന്റീനയും ജോയലും നക്ഷത്രങ്ങൾ നിറഞ്ഞ ആകാശം നോക്കി കിടന്നു. ..... ![](https://cdn.boolokam.com/articles/2023/12/wwfwwf-2.jpg) ഒരുമിച്ച് ജീവിക്കാൻ തുടങ്ങിയതിനു ശേഷം ഏറെ താമസിയാതെ അവർക്കിടയിൽ അസാരസ്യങ്ങൾ പതിയെ പതിയെ തലപൊക്കുന്നു. തീവ്രമായി അന്യോന്യം പ്രണയിക്കുമ്പോഴും അവർക്കിടയിൽ രണ്ടു തരം സ്വഭാവ സവിശേഷതകൾ ഒന്നു ചേർന്നു പോകുന്നതായിരുന്നില്ല. ദിവസേന അതിന്റെ ആഴം തീവ്രത വർദ്ധിച്ചു വന്നു. ഒരു ദിവസം രാത്രി നീണ്ടു നിന്ന ഒരു വാക് പോരിനൊടുവിൽ ക്ലമന്റീന വീട് വിട്ടു പോകുന്നു. ഇതോടെ എല്ലാം അവസാനിച്ചു എന്ന് പറഞ്ഞാണ് അവൾ പോകുന്നത്. ജോയൽ അവളോട് ക്ഷമ പറയാനായി പിന്നാലെ പോകുന്നുണ്ടെങ്കിലും അവൾ അതെല്ലാം തള്ളിക്കളഞ്ഞ് ഓടി പോകുന്നു. പിന്നീട് കുറെ ദിവസത്തിനു ശേഷം വാലന്റൈൻ ഡേയിൽ അവൾക്ക് ഒരു സമ്മാനവും വാങ്ങി അയാൾ അവൾ ജോലി ചെയ്യുന്നിടത്തു ചെല്ലുന്നു. ക്ലമന്റിന അയാളെ കണ്ടിട്ട് യാതൊരു പരിചയവും ഇല്ലാതെ " എന്താണ് സർ .... ഞാൻ താങ്കൾക്ക് എന്ത് സഹായമാണ് ചെയ്യേണ്ടതെന്ന് അവൾ ചോദിക്കുമ്പോൾ ജോയൽ ബാരിഷ് ഒന്നും മനസ്സിലാവാതെ നിൽക്കുകയാണ്. അവൾ മനപൂർവ്വം അവഗണിച്ചതാണെന്നാണ് അയാൾ കരുതുന്നത്. അതേ നേരത്ത് അവിടെ എത്തുന്ന മറ്റൊരു ചെറുപ്പക്കാരനെ അവൾ അയാളുടെ മുനിൽ വച്ച് ചുംബിക്കുന്നതും അയാൾ കാണുന്നു. ഹൃദയം തകർന്ന് അവിടെ നിന്ന് പുറത്തിറക്കുന്ന ജോയൽ തന്റെ സുഹൃത്തുക്കളായ റോബ് - ക്യാരി ദമ്പതിമാരുടെ ഭവനത്തിലെത്തുന്നു. എന്താണ് സംഭവിച്ചതെന്ന് തനിക്കിപ്പോഴും മനസ്സിലാകുന്നില്ലെന്ന് ജോയൽ അവരോടു പറയുന്നു. അയാളെ ആശ്വസിപ്പിക്കാനായി ആ സുഹൃത്തുക്കൾ ചില ഉപദേശങ്ങൾ കൊടുക്കുന്നുണ്ടെങ്കിലും അതൊന്നും ജോയലിന് ഒട്ടും ഉൾക്കൊള്ളാനാവുന്നില്ല. ഒടുവിൽ റോബ് തന്റെ മേശവലിപ്പിൽ നിന്നും ഒരു കാർഡ് പുറത്തെടുത്തു ജോയലിന് നേരേ നീട്ടുന്നു. അയാളുടെ ഭാര്യ അത് ശരിയല്ല എന്ന് പറയുന്നുണ്ടെങ്കിലും ജോയൽ പ്രായ പൂർത്തിയായ വിവേകശാലിയായ ഒരു പൗരനാണന്നും അവനതറിയാനുള്ള അവകാശമുണ്ടെന്നും റോബ് പറയുന്നു. ![](https://cdn.boolokam.com/articles/2023/12/wwfwfwww.jpg)ജോയൽ ആ കാർഡ് വാങ്ങി. അത് ഒരു ഡോ. ഹോവാർഡിന്റെ റിപ്പോർട്ടായിരുന്നു. ക്ലമന്റിന ക്രൂച്ചിൻസ്കി ജോയൽ ബാരിഷിനൊപ്പമുള്ള ജീവിതം വെറുക്കുന്നു എന്നും - ആ ഓർമ്മകളിൽ നിന്നും മോചനം ആഗ്രഹിക്കുന്നു എന്നുമായിരുന്നു ആ റിപ്പോർട്ടിലെ ഉള്ളടക്കം.ലക്കുന (Lacuna) എന്നായിരുന്നു ആ ക്ലിനിക്കിന്റെ പേര്. അവിശ്വസനീയതയോടെ ജോയൽ ബാരീഷ് ആ ക്ലിനിക്കിൽ എത്തുന്നു. അവിടെ പല പ്രായക്കാരായ സ്ത്രീ പുരുഷൻമാർ ഡോക്ടറെ കാത്തിരിക്കുന്നുണ്ടായിരുന്നു. ആ ക്ലിനിക്കിലെ നേഴ്സും റിസപ്ഷനിസ്റ്റുമായ മേരിയുടെ നിർദ്ദേശ പ്രകാരം ജോയൽ ഒരു ഫോം ഫിൽ ചെയ്ത് ഒരു അപ്പോയ്‌മെന്റ് എടുക്കുന്നു. ഡോക്ടർ ഹോവാർഡുമായി ജോയൽ കണ്ടുമുട്ടും വരെ ഇതൊരു തട്ടിപ്പാണന്നാണ് അയാൾ കരുതിയിരുന്നത്. അപ്പോൾ ഡോക്ടർ കാര്യങ്ങൾ വിശദീകരിക്കുന്നു. ഇങ്ങിനെയൊരു റിപ്പോർട്ട് നിങ്ങൾ കണ്ടതിൽ ക്ഷമ ചോദിച്ചു കൊണ്ടായിരുന്നു ഡോ. തുടങ്ങിയത്. പ്രണയ നൈരാശ്യം ബാധിച്ചവരെ ഒരു ബ്രയിൻ മാപ്പിംങ്ങ് രീതിയിലൂടെ അവരുടെ തലച്ചോറിലെ ആ വ്യക്തിയെ കുറിച്ചുള്ള എല്ലാം ഓർമ്മകളും മായ്ച്ചു കളയുന്ന രീതിയാണത്. ക്ലിനിക്കിലെ ചില പരീക്ഷണങ്ങൾക്കു ശേഷം അവരുടെ തന്നെ വീട്ടിൽ വച്ച് ഒറ്റ രാത്രി ഇരുണ്ട് വെളുക്കുമ്പോൾ ആ ഓർമ്മകളെല്ലാം അപ്രത്യക്ഷമാകും. പിന്നീട് അയാൾക്ക് ആ നഷ്ട പ്രണയത്തെ കുറിച്ച് യാതൊരു കാര്യവും ഓർമ്മയിലുണ്ടാവില്ല.കാര്യങ്ങൾ എല്ലാം മനസ്സിലാക്കിയ ശേഷം ക്ലമന്റീന തന്നെ അവഗണിച്ചതല്ല മറിച്ച് അവൾക്ക് തന്നെ പറ്റി ഒരു ഓർമ്മ പോലും ഇല്ല എന്ന സത്യം അയാൾ തിരിച്ചറിയുന്നു. തുടർന്ന് അവളോട് അങ്ങേയറ്റം ദേഷ്യം കയറിയ ജോയലും അതേ ചികിത്സക്ക് തയ്യാറാവുന്നു. അവളുമായി ബന്ധപ്പെട്ട എല്ലാ കാര്യങ്ങളും കൊണ്ടു വരണം എന്ന് ഡോക്ടറുടെ നിർദ്ദേശപ്രകാരം -ഗ്രീറ്റിംങ്ങ് കാർഡുകൾ, സമ്മാനങ്ങൾ, ഫോട്ടോകൾ, കത്തുകൾ, ചെറിയ ചെറിയ കുറിപ്പുകൾ, ചിത്രം പതിച്ച കപ്പുകൾ , പാവകൾ, തുടങ്ങിയവയെല്ലാം രണ്ട് ചാക്കുകളിലാക്കി അയാൾ "ലക്കുന " എന്ന ആ ക്ലിനിക്കിൽ എത്തുന്നു. അവിടെ വച്ച് ഡോ. ഹോവാർഡ് അയാളുടെ തലച്ചോറിന്റെ ഒരു രേഖ കമ്പ്യൂട്ടറിൽ സൃഷ്ടിക്കുന്നു. ഒരു സ്കാനിംങ്ങ് മെഷീൻ അയാളുടെ തലയിൽ ഘടിപ്പിച്ചാണ് ചികിത്സ ആരംഭിക്കുന്നത്. ![](https://cdn.boolokam.com/articles/2023/12/fwwfwfwfwf.jpg)അവിടെ ഡോക്ടറെ സഹായിക്കാൻ ഒരു സ്പെഷ്യലിസ്റ്റു കുടിയുണ്ട്. അയാളുടെ പേര് സ്റ്റാൻ എന്നാണ്. ക്ലമന്റിന കൊടുത്ത ഓരോ ഗിഫ്റ്റുകളും മേശപ്പുറത്ത് വച്ച് അതിനെ കുറിച്ച് ചിന്തിക്കാൻ ഡോ. ആവശ്യപ്പെടുന്നു. ആ ഓർമ്മകൾക്കനുസരിച്ച് തലച്ചോറിൽ വരുന്ന മാറ്റങ്ങളെ കമ്പ്യൂട്ടർ സ്ക്രീനിൽ അവർ അടയാളപ്പെടുത്തുന്നു.അന്ന് രാത്രിയിൽ ജോയൽ ബാരിഷ് തന്റെ ഫ്ലാറ്റിലെത്തി ഡോ. കൊടുത്ത ഉറക്ക ഗുളിക കഴിച്ച് കട്ടിലിൽ കയറി കിടക്കുന്നു. അപ്പോൾ പുറത്ത് ഒരു വാൻ വന്നു നിൽക്കുന്നു. ക്ലിനിക്കിൽ നിന്നും വന്ന ആളുകളാണത്. ഇന്നു രാത്രിയാണ് ജോയൽ ബാരീഷിന്റെ ഓർമ്മകളിൽ നിന്നും പൂർണ്ണമായും ക്ലമന്റീനയെ മായ്ച്ചു കളയുന്നത്. ക്ലിനിക്കിലെ സ്പെഷ്യലിസ്റ്റായ സ്റ്റാനും സഹായി പാട്രിക്കും ഇലക്ട്രോണിക് ഡിവൈസുകളും കമ്പ്യൂട്ടറും ഒക്കെ സെറ്റ് ചെയ്യുമ്പോൾ ജോയൽ ബാരിഷ് പൂർണ്ണമായും നിദ്രയിലാണ്ടു കഴിഞ്ഞിരുന്നു. ഓർമ്മകൾ ഏറ്റവും അടുത്തതു മുതൽ പിറകിലേക്കാണ് മായ്ച്ചു കൊണ്ടിരിക്കുന്നത്. ജോയലിന്റെ അബോധ മനസ്സ് ഉണർന്നിരിക്കുകയാണ്. ക്ലമന്റീനയുമായി അവസാനം കണ്ടു മുട്ടിയ ഓർമ്മകൾ മുതൽ പിറകോട്ടു ഓരോന്നായി ഇല്ലാതായിക്കൊണ്ടിരിക്കുകയാണ്.സ്റ്റാനും സഹായി പാട്രിക്കും ജോലി തുടർന്നുകൊണ്ടിരിക്കേ ക്ലിനിക്കിലെ നേഴ്സായ മേരി അവിടെയെത്തുന്നു. പാട്രിക്ക് അൽപം വഷളത്തരം പിടിച്ചവനാണ്. മേരി വന്നതു കൊണ്ട് അയാൾ മറ്റൊരു സ്ത്രീയെ കാണാനായി അവിടെ നിന്നും പോകുന്നു. അങ്ങിനെ മേരിയും സ്റ്റാനും കൂടി ജോയലിന്റെ വീട്ടിൽ കിടന്ന് അറുമാദിക്കുമ്പോൾ , ജോയൽ അബാധ മനസ്സിൽ തന്റെ പ്രണയത്തിന്റെ ഓർമ്മകൾ ഓരോന്നായി ഇല്ലാതാക്കുന്നത് അറിഞ്ഞു കൊണ്ട് കിടക്കുന്നു. ![](https://cdn.boolokam.com/articles/2023/12/fwfwfwfw.jpg)അർമാദമൊക്കെ കഴിഞ്ഞ് കമ്പ്യൂട്ടറിൽ നോക്കിയ സ്റ്റാൻ ഞെട്ടുന്നു. കാരണം സിസ്റ്റം ഓർമ്മകൾ മായ്ക്കുന്ന പ്രവൃത്തി നിർത്തിയിരിക്കുകയാണ്. കാരണം ജോയൽ ഇപ്പോൾ മായ്ക്കുന്ന പ്രവൃത്തിയോട് സഹകരിക്കുന്നില്ല. ഉപബോധ മനസ്സിൽ ജോയൽ തിരിച്ചറിയുന്നു ക്ലമന്റീനയുടെ ഓർമ്മകൾ ഇല്ലാതാകുന്നത് തനിക്കൊരിക്കലും സഹിക്കാൻ കഴിയില്ലെന്ന്. അയാൾ ആ ഓർമ്മകളെ അവരിൽ നിന്നും അയാൾക്കു മാത്രം അറിയാവുന്ന ഒരിടത്ത് ഒളിപ്പിക്കുന്നു. സംഗതി പിശകാണെന്ന് മനസ്സിലാക്കിയ സ്റ്റാനും മേരിയും ഡോ. ഹോവാർഡിനെ വിളിച്ചു വരുത്തുന്നു. ഡോ. എത്തുന്നതോടെ മൊത്തം കളിയും മാറുകയാണ്. ഈ കഥ ഇങ്ങിനെ പറഞ്ഞു പോകുന്നുവെങ്കിലും സിനിമ ഒരിക്കലും അങ്ങിനെയല്ല ചിത്രീകരിച്ചിരിക്കുന്നത്. അതു കൊണ്ടാണ് ഇതൊരു കൾട്ട് ക്ലാസിക്ക് ആയി മാറുന്നത്. ജോയൽ ബാരിഷിന്റെ കാഴ്ച്ചയിലാണ് സിനിമ ആരംഭിക്കുന്നത്. തിരക്കഥ കഴിഞ്ഞാൽ ഈ ചിത്രത്തിൽ എടുത്തു പറയേണ്ട പ്രധാന സംഗതി ഛായാഗ്രാഹണവും എഡിറ്റിംങ്ങുമാണ്. ![](https://cdn.boolokam.com/articles/2023/12/wfwfwwfwff.jpg)Pan shot/Tilt shot കൾ ആണ് ഈ ചിത്രത്തിൽ അധികവും ഉപയോഗിച്ചിരിക്കുന്നത്. ഇന്റീരിയർ സീനുകളാണ് ചിത്രത്തിലധികവും. കഥ പറയുന്ന സാഹചര്യവും അതിന്റെ ഘടനക്ക് ഒത്ത രീതിയിലും ക്യാമറ ചലിപ്പിച്ചിരിക്കുന്നത് Ellen Kuras ആണ്. Valdis Oskarsdottir ന്റെ ക്ലാസ് എഡിറ്റിംങ്ങ് ഈ ചിത്രത്തിന്റെ ആത്മാവാണ്. കാരണം സങ്കീർണ്ണമായ പല കാര്യങ്ങളും ഒരേ സമയം നടക്കുന്നുണ്ട്. ബോധ തലം, , ഉപബോധ തലം, ഇവ കൂടിച്ചേരുന്നയിടം ഇതെല്ലം കോർത്തിണക്കണം. അങ്ങിനെ ചെയ്തു വച്ചാൽ മാത്രം പോര കാണുന്നവന് കാഴ്ച്ചക്കാരന് കാര്യം മനസ്സിലാവുക കൂടി വേണം.Jon Brion ന്റെ സംഗീതമാണ് ഈ ചിത്രത്തിലെ മറ്റൊരു ക്ലാസ് ഐറ്റം. അതിനെ കുറിച്ച് പറഞ്ഞു കൊടുക്കാൻ കഴിയില്ല. അതനുഭവിച്ചറിയുക മാത്രമേ വഴിയുള്ളൂ. 2004 ലെ ടോപ് ടെൻ സിനിമകളിലൊന്നാണ് Eternal Sunshine of the spotless mind. അമേരിക്കൻ ഫിലിം ഇൻസ്റ്റീ റ്റ്യൂട്ടിന്റെ പട്ടികയിൽ എക്കാലത്തെയും മികച്ച ചിത്രങ്ങളിലൊന്നായി ഈ ചിത്രം സ്ഥാനം പിടിച്ചിട്ടുണ്ട്. https://youtu.be/9P16xvwMQ5A 2004 ൽ Best Original Screenplay ഓസ്കർ ഈ ചിത്രത്തിനു ലഭിക്കുകയുണ്ടായി. Charlie Kaufman ഉൾപ്പടെ മൂന്നു പേരാണ് അത് സ്വീകരിച്ചത്. Michael Gondry യാണ് ചിത്രം സംവിധാനം ചെയ്തിരിക്കുന്നത്. ഒരു പാട് പ്രശംസ ഈ ചിത്രത്തിനു ശേഷം അദ്ദേഹത്തിന് നിരൂപകരിൽ നിന്നും ലഭിക്കുകയുണ്ടായി.Jim Carrey ജോയൽ ബാരീഷിനെ അവതരിപ്പിക്കുമ്പോൾ Kate Winslet ക്ലമന്റീനയെ അവതരിപ്പിക്കുന്നു. Mark Ruffalo യാണ് സ്പെഷ്യലിസ്റ്റായ സ്റ്റാനിനെ അവതരിപ്പിക്കുന്നത്. Kate Winslet ന് ചിത്രത്തിലെ പെർഫോമൻസിന് ഓസ്കാർ നോമിനേഷൻ ലഭിച്ചിരുന്നു. 1917 ലെ അലക്സാണ്ടർ പോപിന്റെ ഒരു കവിതയിൽ നിന്നാണ് ചിത്രത്തിന്റെ ശീർഷകം എടുത്തിരിക്കുന്നത്.