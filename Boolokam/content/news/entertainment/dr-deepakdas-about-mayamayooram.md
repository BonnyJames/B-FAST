---
author: Beaumaris
categories:
- Entertainment
comment_count: 0
date: 2023-08-21 08:08:39
draft: false
image: https://cdn.boolokam.com/articles/2023/08/wwe-3.jpg
like_count: 34289
share_count: 15457
tags:
- mayamayooram
- mohanlal
title: മനസ്സിന്റെ മണിചെപ്പിനുള്ളിലെവിടെയോ മുപ്പത് വര്‍ഷങ്ങള്‍ക്കിപ്പുറവും മായാതെ നില്‍ക്കുന്നു
  മായാമയൂരം
view_count: 552559
---

**Dr DeepakDas** ദേവാസുരത്തിന്റെ വിജയത്തിന് ശേഷം രഞ്ജിത്തിന്റെ തിരക്കഥയില്‍ പുറത്ത് വന്ന മോഹന്‍ലാല്‍ ചിത്രമായിരുന്നു മായാമയൂരം.തൊട്ടുമുന്‍പിറങ്ങിയ ലാലിന്റെ ബട്ടര്‍ഫ്ളൈസും ബോക്സോഫീസിനെ പിടിച്ചു കുലുക്കിയിരുന്നു.സംവിധായകനായി ഹിറ്റ് മേക്കര്‍ സിബിമലയില്‍.കിലുക്കത്തിന്റെ നിര്‍മ്മാതാവായ ആര്‍ മോഹന്റെ ഗുഡ് നൈറ്റ് ഫിലിംസിന്റെ ബാനര്‍.ലാലേട്ടന്റെ ഇരട്ട വേഷം,ശോഭനയുടെയും രേവതിയുടെയും തിലകന്റെയും നെടുമുടി വേണുവിന്റെയും സാന്നിധ്യം. പക്ഷെ എല്ലാ പ്രതീക്ഷകളും പാടേ തകര്‍ത്തുകൊണ്ട് തീയേറ്ററുകളില്‍ ഒരു വമ്പന്‍ പരാജയമായി മാറി മായാമയൂരം. പക്ഷെ ഇന്നോളം പുറത്തിറങ്ങിയ രഞ്ജിത്ത് ചിത്രങ്ങളില്‍ വ്യക്തിപരമായി എനിക്ക് ഏറ്റവും പ്രിയങ്കരമായത് മായാമയൂരത്തിന്റെ തിരക്കഥയാണ്.പ്രണയത്തിന്റെ മായാഗോപുരങ്ങള്‍ താണ്ടി ആ മഹാനഗരത്തില്‍ അലഞ്ഞുതിരിയുന്ന നന്ദയും നരനും അന്നൊരു മായികകാഴ്ചയായിരുന്നു.മുടി നീട്ടി വളര്‍ത്തി സദാ ചുണ്ടിലെരിയുന്ന സിഗരറ്റുമായി , അതി വേഗത്തില്‍ ബൈക്കോടിച്ചുപോകുന്ന, ആകാശഗോപുരങ്ങള്‍ കെട്ടിഉയര്‍ത്തുന്ന, നരന്‍ എന്ന നരേന്ദ്രന്‍.കുസൃതിയും തമാശകളും ആവോളം ഉള്ളിലൊളിപ്പിച്ച നരന്റെ കണ്ണുകളില്‍ ഒരിക്കലും വറ്റാത്ത പ്രണയത്തിന്റെ തീക്ഷണത മറയാതെ നിന്നിരുന്നു.ധന്യ തീയേറ്ററില്‍ ആദ്യദിനം ഈ ചിത്രം കണ്ടപ്പോള്‍,ഇടവേളയില്‍ നരന്റെ അപകടമരണം നല്‍കിയ ആഘാതത്തില്‍ കസേരയില്‍ നിന്ന് എണീക്കുകപോലും ചെയ്യാനാവാതെ തകര്‍ന്നിരുന്നിട്ടുണ്ട്. ![](https://cdn.boolokam.com/articles/2023/08/wwe-3.jpg)കുളക്കടവിലെ രംഗം എത്തുന്നത് വരെ കഥ ഇനി എങ്ങനെ മുന്നോട്ട് പോകും എന്നോര്‍ത്ത് അന്തം വിട്ടിരുന്നിട്ടുണ്ട്.നന്ദയെ കൂട്ടി നരന്‍ അവസാനം യാത്രയാവുമ്പോള്‍ അന്തരീക്ഷത്തില്‍ ബാക്കിയാവുന്ന സിഗരറ്റിന്റെ പുകചുരുളുകള്‍ കണ്ട് അത്ഭുതം കൂറിയിട്ടുണ്ട്.തനി നാടന്‍ മനുഷ്യനായി വായില്‍ മുറുക്കാനും കൈയ്യില്‍ കാലന്‍കുടയുമായി പാടവരമ്പിലൂടെ നടന്നുവരുന്ന ഉണ്ണിയെ കൗതുകത്തോടെ നോക്കി ഇരുന്നിട്ടുണ്ട്.പുതുമയും പഴമയും വേര്‍പിരിയാനാവാത്ത വിധം ഇണചേരുന്ന രസക്കൂട്ടുകളുടെ മിശ്രിതമാണ് മായാമയൂരം എന്ന് തോന്നിയിട്ടുണ്ട്.![](https://cdn.boolokam.com/articles/2023/08/dqdqddddqdd.jpg)പ്രണയം, അത് ശരീരങ്ങള്‍ തമ്മിലല്ല,മനസ്സുകള്‍ തമ്മിലാണ് സംഭവിക്കുന്നത് എന്നടിവരയിട്ട മായാമയൂരം, സുഖമുള്ള ഒരു നോവായി,മറക്കാനാവാത്ത മധുരമായി മനസ്സിന്റെ മണിചെപ്പിനുള്ളിലെവിടെയോ മുപ്പത് വര്‍ഷങ്ങള്‍ക്കിപ്പുറവും മായാതെ നില്‍ക്കുന്നു.