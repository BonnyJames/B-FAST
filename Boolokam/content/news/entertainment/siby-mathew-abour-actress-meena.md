---
author: Beaumaris
categories:
- Entertainment
comment_count: 0
date: 2022-09-20 15:46:28
draft: false
image: https://cdn.boolokam.com/articles/2022/09/FNFN-1-1.webp
like_count: 84523
share_count: 13349
tags:
- actress meena
- meena
title: വേർപാടിന്റെ 25-ാം വർഷത്തിലും മീനയ്ക്ക് പകരം വയ്ക്കാൻ മറ്റൊരു​ അഭിനേത്രിയും
  മലയാളികൾക്കില്ല
view_count: 1897921
---

**Siby Mathew** ആലപ്പുഴ ജില്ലയിൽ ഹരിപ്പാടിനടുത്ത് താമല്ലായ്ക്കൽ കോയിക്കലേത്ത് ഇട്ടി ചെറിയാച്ചന്റെയും ഏലിയമ്മയുടെയും മകളായ മേരി ജോസഫ് എന്ന മീന. സ്വതസിദ്ധമായൊരു ഹാസ്യം മീനയുടെ ശരീരഭാഷയിലും സംസാരരീതിയിലും തന്നെയുണ്ടായിരുന്നു എന്നതാണ് പ്രത്യേകത. അതുകൊണ്ടാവാം ഹാസ്യ വേഷങ്ങളിൽ പലതിലും പകരം വെയ്ക്കാനില്ലാത്ത സാന്നിധ്യമായി അവർ മാറിയത്. സ്വാഭാവിക അഭിനയത്തിലും അഹങ്കാരിയായ അമ്മായിയമ്മ, വാൽസല്യ നിധിയായ അമ്മ, പൊങ്ങച്ചക്കാരിയായ സൊസൈറ്റി ലേഡി, നിഷ്കളങ്കയായ നാട്ടിൻ പുറത്തുകാരി, ഭർത്താവിനെ ഭരിക്കുന്ന ഭാര്യ അങ്ങനെ അസൂയക്കാരിയായും വില്ലത്തിയായും ഒപ്പം സ്നേഹമയിയായ അമ്മയായും അമ്മായിയായും നിരവധി ചിത്രങ്ങളിൽ വ്യത്യസ്തങ്ങളായ കഥാപാത്രങ്ങൾക്ക് ജീവൻ പകർന്ന അനശ്വര നടി. മേരി ജോസഫ് എന്ന മീന. സിനിമാപ്രേമികൾ എന്നും ഓർത്തിരിക്കുന്ന നിരവധിയേറെ കഥാപാത്രങ്ങളെ സമ്മാനിച്ചു കൊണ്ടാണ് അരങ്ങൊഴിഞ്ഞത്. വില്ലത്തരമുള്ള കഥാപാത്രങ്ങളെയും പരമസാത്വികരായ കഥാപാത്രങ്ങളെയും ഒരുപോലെ മനോഹരമാക്കാൻ അവർക്ക് സാധിച്ചിരുന്നു. സ്വാഭാവിക അഭിനയത്തിലും ഡയലോഗ് ഡെലിവറിയിലുമെല്ലാം ഏറെ മികവു പുലർത്തിയ അഭിനേതാക്കളിൽ ഒരാൾ കൂടിയായിരുന്നു മീന. മലയാളി ഇന്നും ഓർക്കുന്ന മീനയുടെ ഡയലോഗുകൾ സിനിമയിൽ നിന്നും ജീവിതത്തിലേക്ക് കയറിവരുന്ന ചില സിനിമാശകലങ്ങളുണ്ട്. ആവർത്തിച്ച് ആവർത്തിച്ച് സർവ്വസാധാരണമായി മാറുന്ന, പലപ്പോഴും പഴഞ്ചൊല്ലുകളെന്ന പോലെ നമ്മൾ എടുത്തുപയോഗിക്കുന്ന സംഭാഷണശകലങ്ങൾ. അങ്ങനെ നോക്കുമ്പോൾ ജനപ്രിയ മലയാള സംഭാഷണശകലങ്ങളിൽ നിത്യഹരിത ശോഭയോടെ നിലനിൽക്കുന്ന പല സംഭാഷണങ്ങളും മീനയുടെ കഥാപാത്രങ്ങൾ സിനിമകളിൽ പറഞ്ഞവയാണ്. ‘യോദ്ധ’യിലെ ‘അശോകന് ക്ഷീണമാവാം’ എന്ന ഡയലോഗൊക്കെ മലയാളികളുടെ നൊസ്റ്റാൾജിയയുടെ കൂടെ ഭാഗമാണിന്ന്. ഒരിക്കലെങ്കിലും തമാശയായിട്ടെങ്കിലും ആ ഡയലോഗ് പറയാത്തവരോ കേൾക്കാത്തവരോ ഉണ്ടാവില്ലെന്നു തന്നെ പറയാം. ![](https://cdn.boolokam.com/articles/2022/09/FNFN-1-1.webp)‘മേലേ പറമ്പിൽ ആൺവീട്’ എന്ന ചിത്രത്തിലെ ആൺപ്രജകൾക്കിടയിൽ ശ്വാസം മുട്ടുന്ന ആ പാവം പിടിച്ച അമ്മ ഗതികേടു കൊണ്ട് പറഞ്ഞു പോവുന്ന പല സംഭാഷണങ്ങളും ഇന്നും ചിരി പടർത്തുന്നവയാണ്. ‘പോടാ പോയി തൂങ്ങടാ പൈത്യകാരാ’ തുടങ്ങിയ പ്രയോഗങ്ങളൊക്കെ മലയാളികളെ കുടുകുടാ ചിരിപ്പിച്ച ഡയലോഗുകളാണ്. പോത്തുപോലെ വളർന്ന മക്കൾക്കു പിറകെ ചൂരലുമായി നടക്കേണ്ടി വരുന്ന അമ്മ മുഖം മലയാളി എങ്ങനെ മറക്കാനാണ്? വേർപാടിന്റെ 25-ാം വർഷത്തിലും മീനയ്ക്ക് പകരം വയ്ക്കാൻ മറ്റൊരു​ അഭിനേത്രിയും മലയാളികൾക്ക് ഇല്ലെന്ന് വരുന്നിടത്ത് തന്നെയാണ്, അതുല്യയായ ആ പ്രതിഭയുടെ ഓർമ്മകൾ പോലും പ്രസക്തമാവുന്നത്. ബാക്കി വെച്ചു പോയ നൂറുകണക്കിന് കഥാപാത്രങ്ങളിലൂടെ സിനിമാപ്രണയികളുടെ മനസ്സിൽ മീന ഇപ്പോഴും ജീവിക്കുന്നു.