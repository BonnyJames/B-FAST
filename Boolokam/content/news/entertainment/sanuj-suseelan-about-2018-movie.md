---
author: Beaumaris
categories:
- Entertainment
comment_count: 0
date: 2023-05-15 14:48:30
draft: false
image: https://cdn.boolokam.com/articles/2023/05/u.jpg
like_count: 25683
share_count: 10848
tags:
- 2018 movie
- kerala flood 2018
- Sanuj Suseelan
title: '"ശരാശരിക്കും അല്പം മുകളിൽ മാത്രം നിൽക്കുന്ന ഈ ചിത്രം വമ്പൻ ഹിറ്റായത് ആ രണ്ടുകാരണങ്ങൾ
  കൊണ്ടുമാത്രം " - ഫേസ്ബുക്ക് കുറിപ്പ്'
view_count: 869217
---

**Sanuj Suseelan** പ്രകൃതിക്ഷോഭങ്ങൾ, പകർച്ചവ്യാധികൾ, യുദ്ധം തുടങ്ങിയ ദുരന്തങ്ങൾ സിനിമയാക്കുമ്പോൾ രണ്ട് ഓപ്‌ഷനാണുള്ളത്. ഒന്നുകിൽ യഥാർത്ഥ സംഭവങ്ങൾ കംപൈൽ ചെയ്തെടുത്ത് ഒരു ഡോക്യൂഡ്രാമ പോലെ അവതരിപ്പിക്കുക. അല്ലെങ്കിൽ തികച്ചും സാങ്കല്പികമായ കഥാപാത്രങ്ങളെ ഉപയോഗിച്ച് ഒരു കഥ ആ ദുരന്തത്തിന്റെ പശ്ചാത്തലത്തിൽ കൊണ്ടിടുക. 2018 Everyone is a hero എന്ന ഈ ചിത്രം ഈ രണ്ട് രീതികളും എടുത്ത് പ്രയോഗിക്കാൻ ശ്രമിച്ചിട്ടുണ്ട്. കേരളത്തെ അക്ഷരാർത്ഥത്തിൽ നടുക്കിയ വിനാശകാരിയായ വെള്ളപ്പൊക്കസമയത്ത് നമ്മൾ പത്രങ്ങളിൽ വായിച്ചതും പിന്നീട് വൈറലായതുമായ സംഗതികളാണ് ഈ സിനിമയുടെ ഹൈലൈറ്റ്. വെള്ളപ്പൊക്കത്തിന്റെയും രക്ഷാപ്രവർത്തനങ്ങളുടെയും രംഗങ്ങൾ ഏറ്റവും മികച്ചതായി അവതരിപ്പിക്കാൻ അണിയറക്കാർ ശ്രമിച്ചിട്ടുണ്ട്. അതിൽ വിജയിച്ചിട്ടുമുണ്ട്. രണ്ടാംപകുതിയിലെ പിടിച്ചിരുത്തുന്ന ആ രംഗങ്ങൾ ഒഴിച്ചു നിർത്തിയാൽ ഒരു കൂട്ടം ക്ലിഷേ കഥാപാത്രങ്ങളും ബാലിശമായ സംഭാഷണങ്ങളും കൃത്രിമത്വം നിഴലിക്കുന്ന നാടകീയമായ സിറ്റുവേഷനുകളും മാത്രമാണ് ഈ ചിത്രത്തിലുള്ളത്. ശരാശരിക്കും അല്പം മുകളിൽ മാത്രം നിൽക്കുന്ന, ആ ദുരന്തത്തിലൂടെ കടന്നുപോയ മനുഷ്യർക്ക് ഇതിലെ സംഭവങ്ങളുമായി റിലേറ്റ് ചെയ്യാൻ എളുപ്പം കഴിയും എന്നതുകൊണ്ടുമാത്രം ഒരു വമ്പൻ ഹിറ്റായ സിനിമ എന്നാണ് എന്റെ അഭിപ്രായം. [](https://cdn.boolokam.com/articles/2023/05/666-1.jpg)ക്ലൈമാക്സിൽ നന്മ കാണിക്കാൻ വേണ്ടി ആദ്യപകുതിയിൽ കഥാപാത്രങ്ങളെ ലോഡ് കണക്കിനാണ് വാരി വിതറുന്നത്. അതും ദോ അവസാനം ഇവൻ നന്നാവും എന്ന് ഏതു കൊച്ചുകുഞ്ഞിനും മനസ്സിലാവുന്ന രീതിയിൽ. ഈസോപ്പ് കഥകളിലേത് പോലെ സൃഷ്ടിക്കപ്പെട്ട കഥാപാത്രങ്ങളും പടത്തിലുണ്ട്. ത്രില്ലർ സിനിമകളിൽ സ്ഥിരമുള്ളതു പോലെ ഡൈവോഴ്‌സിന്റെ വക്കത്ത് നിൽക്കുന്ന ഭാര്യയും ഭർത്താവും, ജോലി തിരക്ക് കാരണം മോളെ കാണാൻ സമയമില്ലാത്ത ഉദ്യോഗസ്ഥൻ, നിഷ്കളങ്കരായ മത്സ്യ തൊഴിലാളികൾ തുടങ്ങി സ്റ്റോക്ക് കഥാപാത്രങ്ങൾ കുറെയുണ്ട്. സാറ്റലൈറ്റ് ചാനലിന്റെ 'ചീഫ് ' ആയ അപർണ്ണ ബലമുരളിയുടെ കഥാപാത്രം വരൾച്ചയിൽ കഷ്ടപ്പെടുന്ന തമിഴ്‌നാട്ടിലും ചെറുതോണി ഡാം തുറക്കുന്നിടത്തും സ്റുഡിയോയിലുമെല്ലാം കുംബിടിയെപോലെ ഓടിനടന്നു പണിയെടുക്കുകയാണ്. വാട്ട്സ് ആപ്പ് വഴി മെസ്സേജ് അയക്കുമ്പോൾ പിള്ളേർ വെളിയിൽ വന്നു കുടയും പിടിച്ചു മിണ്ടാതെ നിൽക്കുന്നു, അധ്വാനിച്ചു ജീവിക്കുന്ന കുടുംബത്തിലെ ഒരു പരിഷ്കാരിയായ ആസിഫ് അലിയുടെ കഥാപാത്രം ബോധോദയം ഉണ്ടായതുപോലെ പെട്ടെന്നു മനസ്സ് മാറി ബോട്ടും തള്ളി വരുന്നതും തുടങ്ങി പറയാനാണെങ്കിൽ കുറെയുണ്ട്. ഇത്രയും കഥാപാത്രങ്ങളെ ചിത്രത്തിൽ ഇട്ടതിൽ പ്രശ്നമില്ല. പക്ഷെ അവരെയൊക്കെ ആവശ്യമുള്ളിടത്ത് പൊടുന്നനെ കാണിച്ചാൽ മതിയായിരുന്നു. [![](https://cdn.boolokam.com/articles/2023/05/u.jpg)](https://cdn.boolokam.com/articles/2023/05/u.jpg)സർക്കാരും എല്ലാ സംവിധാനങ്ങളും ഉണർന്നു പ്രവർത്തിച്ചെങ്കിലും അതുകൊണ്ടുമാത്രം കൈകാര്യം ചെയ്യാനാവാത്ത കൂറ്റനൊരു ദുരന്തത്തെ വരുതിയിൽ നിർത്തിയത് കേരളത്തിലെ സാധാരണ മനുഷ്യർ അതിനോട് നടത്തിയ സമാനതകളില്ലാത്ത യുദ്ധമാണ്. ഒരു പ്രശ്നവുമില്ലാത്തപ്പോ അങ്ങോട്ടുമിങ്ങോട്ടും ചൊറിഞ്ഞും തല്ലു പിടിച്ചും ഇരിക്കുന്നവരാണ് മലയാളിയെങ്കിലും ഒരു പ്രശ്നം വരുമ്പോൾ ലോകത്തെല്ലാമുള്ള മലയാളികൾ ഒന്നിച്ചു നിൽക്കും എന്നതിന്റെ എക്കാലത്തെയും വലിയ സാക്ഷ്യപത്രമാണ് അന്ന് നമ്മൾ നടത്തിയ പ്രവർത്തനങ്ങൾ. സർക്കാർ സംവിധാനങ്ങൾ കൊണ്ട് മാത്രം തടഞ്ഞു നിർത്താവുന്ന ഒരു ദുരന്തമോ ദുരിതാശ്വാസ പ്രവർത്തനങ്ങളോ ആയിരുന്നില്ല അന്നത്തേത് . ആ അർത്ഥത്തിൽ ഈ സിനിമ യഥാർത്ഥ സംഭവങ്ങളോട് നീതി പുലർത്തുന്നുണ്ട്. വെള്ളപ്പൊക്കം എങ്ങനെ ഉണ്ടായി, ഡാം നേരത്തെ തുറന്നതുകൊണ്ടാണോ വെള്ളം പൊങ്ങിയത് ? ആരാണ് അതിന് ഉത്തരവാദി തുടങ്ങി വിവാദവിഷയങ്ങളിൽ നിന്ന് കൗശലപൂർവ്വം അകലം പാലിക്കുന്ന ഈ സിനിമ കാണാനിടയുള്ള ഭാവി തലമുറയ്ക്ക് അന്നത്തെ സർക്കാർ സംവിധാനങ്ങളോട് എന്താവും തോന്നുക എന്ന് സംശയമുണ്ട്. കോവിഡിനെപ്പറ്റി വന്ന വൈറസ് എന്ന സിനിമയിൽ ശൈലജ ടീച്ചറെ ദുർബലയായ ഒരു മന്ത്രിയായി കാണിച്ചതുപോലെ ഇതിലും മുഖ്യമന്ത്രിയെ പരിഭ്രാന്തനായ ഒരാളായാണ് അവതരിപ്പിച്ചിരിക്കുന്നത്. വെള്ളപ്പൊക്ക സമയത്ത് പിണറായി വിജയൻ നടത്തിയ പ്രസ് മീറ്റുകളുടെ വീഡിയോ ഇപ്പോളും യുട്യൂബിൽ കിടപ്പുണ്ട്. അദ്ദേഹത്തിന്റെ ശരീര ഭാഷ തീർച്ചയായും ഇതായിരുന്നില്ല. മാത്രമല്ല ആ സമയത്ത് ഒരുവിധമുള്ള രാഷ്ട്രീയവും സംസാരിക്കാതെ കാര്യമാത്രപ്രസക്തമായും എന്നാൽ എല്ലാവരെയും പരിഗണിച്ചുകൊണ്ടും സംസാരിക്കാനും പ്രവർത്തിക്കാനുമുള്ള ഔചിത്യം അദ്ദേഹം കാണിച്ചിട്ടുമുണ്ട്. വാർ റൂമിൽ കുഴപ്പക്കാരനായ ഒരേയൊരു കഥാപാത്രം തിരുവനന്തപുരം ഭാഷ സംസാരിക്കുന്നതും അത്ര നിഷ്കളങ്കമായി തോന്നിയില്ല. മുമ്പും ചില സിനിമകളിൽ ഇത് ശ്രദ്ധിച്ചിട്ടുണ്ട്. [![](https://cdn.boolokam.com/articles/2023/05/wwfff-2-1024x576.jpg)](https://cdn.boolokam.com/articles/2023/05/wwfff-2.jpg)ഇതിലെ സാങ്കേതിക വിഭാഗം ആണ് സിനിമയുടെ വിജയത്തിൽ മുഴുവൻ ക്രെഡിറ്റും അർഹിക്കുന്നത്. മലയാള സിനിമയുടെ പരിമിതികൾക്കുള്ളിൽ നിന്നുകൊണ്ട് പരിമിതമായ ബജറ്റിൽ ഏറ്റവും നല്ല റിസൾട്ട് നൽകാൻ അവർക്കായിട്ടുണ്ട്. അല്ലറ ചില്ലറ സീനുകളിൽ സൂക്ഷിച്ചു നോക്കിയാൽ സെറ്റാണെന്നു മനസിലാവുമെങ്കിലും മൊത്തത്തിൽ പെർഫെക്ഷനോട് കൂടി ചെയ്യാൻ അവർക്കു സാധിച്ചിട്ടുണ്ട്. ശബ്ദസംവിധാനവും ഛായാഗ്രഹണവും ഒക്കെ അതിനു നല്ല സപ്പോർട്ടും കൊടുക്കുന്നുണ്ട്. അഭിനേതാക്കളും തെറ്റില്ലാത്ത പ്രകടനമാണ്. ഏറ്റവും ഇഷ്ടമായത് സുധീഷിന്റെ മകന്റെ കഥാപാത്രത്തെ അവതരിപ്പിച്ച ആ പയ്യനെയാണ്. ഉഗ്രൻ ആക്ടർ. ടോവിനോയും കുഞ്ചാക്കോ ബോബനും ലാലും ഒക്കെ നന്നായി അഭിനയിച്ചു. ആദ്യം പറഞ്ഞത് പോലെ ഒരു സിനിമയെന്ന നിലയിൽ ശരാശരിക്കും അല്പം മുകളിൽ നിൽക്കുന്ന ഒരെണ്ണം എന്നാണ് പറയാനുള്ളത്. തീയറ്ററിൽ കാണുമ്പോളാണ് കൂടുതൽ ആസ്വാദ്യകര്യമാവുക. കൊച്ചു സ്‌ക്രീനിൽ കാണേണ്ട സിനിമയല്ല.