---
author: Beaumaris
categories:
- Entertainment
comment_count: 0
date: 2022-08-20 05:50:44
draft: false
image: https://cdn.boolokam.com/articles/2022/08/egegg-2.jpg
like_count: 122131
share_count: 29366
tags:
- bollywood
- shammi kapoor
title: ഷമ്മി കപൂറിനെ ബോളിവുഡിലെ 'എൽവിസ് പ്രസ് ലി' എന്നായിരുന്നു അറിയപ്പെട്ടിരുന്നത്
view_count: 2216856
---

**ഷമ്മി കപൂർ ഓർമ്മയിട്ട് ഒരു പതിറ്റാണ്ട് പിന്നിടുന്നു.** **ആർ. ഗോപാലകൃഷ്ണൻ** 'കപൂർ' കുടുബത്തിലെ നായക നടന്മാരിൽ ഒരു പ്രമുഖനാണ്‌ ഷമ്മി കപൂർ: 1950 - 60 കാലഘട്ടത്തെ മുൻ നിര നായകനായിർന്നു ഷമ്മി കപൂർ - ബോളിവുഡിൻ്റെ പഴയകാല റൊമാന്റിക് ഹീറോ!ബാലതാരമായി സിനിമാ ജീവിതം ആരംഭിച്ച ഷമ്മി കപൂർ എന്ന ജീവിതത്തിൽ നിന്നും സിനിമയെ അടർത്തി മാറ്റുക എളുപ്പമല്ല. ആദ്യകാല ഹീറോ പൃഥ്വിരാജ് കപൂറിന്റെ മകനായി ഒരു സമ്പൂർണ്ണ സിനിമകുടുംബത്തിലേക്കാണ് ഷമ്മി കപൂർ ജനിച്ചു വീണത്.'ഷംഷേര്‍ രാജ് കപൂര്‍' എന്നായിരുന്നു യഥാർത്ഥ പേര്; ജനിച്ചത് മുംബൈയിലാണ്- (1931 ഒക്ടോബർ 21). രാജ് കപൂറും ശശി കപൂറും സഹോദരങ്ങളാണ്. ഇവരിൽ അവസാനിച്ചില്ല സിനിമ പാരമ്പര്യം: കരൺ കപൂർ, കുണാൽ കപൂർ, സഞ്ജന കപൂർ തുടങ്ങി ശശി കപൂറിന്റെ മക്കളും സിനിമയിൽ പ്രധാന താരങ്ങളായി അഭിനയിച്ചു. ???? സ്‌കൂള്‍ പഠനകാലത്തിന് ശേഷം 1948-ല്‍ അച്ഛന്റെ പാത പിന്തുടര്‍ന്ന് ജൂനിയര്‍ ആര്‍ട്ടിസ്റ്റായി അഭിനയരംഗത്തെത്തി. ആദ്യകാലത്ത് മാസം 150 രൂപയായിരുന്നു അഭിനയത്തിനുള്ള ശമ്പളം. 1953-ൽ പുറത്തിറങ്ങിയ 'ജീവൻ ജ്യോതി' എന്ന ചലച്ചിത്രത്തിലാണ് ആദ്യമായി അഭിനയിച്ചത്. അമീത, ആശ പരേഖ്, സൈറ ഭാനു, ഷര്‍മ്മിള ടാഗോര്‍ എന്നിവരോടൊപ്പം ഒട്ടേറെ ചിത്രങ്ങളില്‍ ഷമ്മി കപൂര്‍ നായകനായി വേഷമിട്ടു. 'തുംസെ നഹീന്‍ ദേക', 'ദില്‍ ദേകേ ദേകോ', 'ജംഗ്‌ലീ', 'ദില്‍ തേര ദിവാനാ', 'പ്രഫസര്‍', 'ചൈന ടൗണ്‍', 'രാജ്കുമാര്‍', 'കാശ്മീര്‍ കി കലി' തുടങ്ങി നിരവധി ഹിറ്റ് സിനിമകളിലെ നായകനായിരുന്നു ഷമ്മി കപൂര്‍. ആദ്യകാലങ്ങളില്‍ റൊമാന്റിക് ഹീറോ എന്ന സങ്കല്‍പത്തിന് അനുയോജ്യമായിരുന്നു ഷമ്മിയുടെ ശരീരഭാഷയും ചലനങ്ങളും. 'അന്ദാസ്' എന്ന ചിത്രമാണ് നായകനായി തിളങ്ങിയ അവസാന ചിത്രത്തിലൊന്ന്. 70 -കളുടെ ആരംഭത്തില്‍ ശരീരഭാരം കൂടിവരുകയും നായകസങ്കല്‍പത്തിന് യോജിക്കാതെ വരുകയും ചെയ്തതോടെ നായകന്റെ സ്ഥാനം മാറ്റിവെച്ച് സഹനടനായി പിന്നെയും ഏറെക്കാലം അഭിനയം തുടര്‍ന്നു. 1994 -ൽ പുറത്തിറങ്ങിയ 'സുഖം സുഖകരം' എന്ന മലയാളചലച്ചിത്രത്തിലും ഇദ്ദേഹം അഭിനയിച്ചിട്ടുണ്ട്. 2006-ല്‍ പുറത്തിറങ്ങിയ 'സാന്‍വിച്ചാ'ണ് ഷമ്മി കപൂർ ജീവിച്ചിരുന്നപ്പോൾ ഇറങ്ങിയ അവസാന ചിത്രം. ഷമ്മി കപൂറിൻ്റെ അവസാന ചിത്രം, തൻ്റെ സഹോദര പൗത്രൻ രൺഭീർ കപൂറിൻ്റെ കൂടെയായിരുന്നു.. 'റോക്ക് സ്റ്റാർ' (2011-ൽ) 'ഉസ്താദ് ജമീൽ ഖാൻ' എന്ന റോളിലായിരുന്നു ഷമ്മി കപൂർ. അദ്ദേഹത്തിൻ്റെ മരണശേഷമായിരുന്നു ഈ ചിത്രം റിലീസായത്. ???? 1974-ൽ 'മനോരഞ്ജൻ' എന്ന ഒരു ചിത്രവും ഇദ്ദേഹം സംവിധാനം ചെയ്തു.മുഹമ്മദ് റാഫി പാടിയ ഒട്ടേറെ ഹിറ്റ് ഗാനങ്ങള്‍ക്ക് തിരശീലയില്‍ വേഷമിട്ടത് ഷമ്മി കപൂറായിരുന്നു. തന്റെ സിനിമകളില്‍ റാഫി പാടണമെന്ന നിര്‍ബന്ധവും അദ്ദേഹം പുലര്‍ത്തിയിരുന്നു.'ബ്രഹ്മചാരി' എന്ന ചിത്രത്തിലെ അഭിനയത്തിന് 1968-ൽ മികച്ച നടനുള്ള ഫിലിംഫെയർ അവാർഡ് തുടങ്ങി പല പുരസ്‌കാരങ്ങൾ ലഭിച്ചു. 2009 ല്‍ ദാദാ സാഹിബ് ഫാല്‍കെ അവാര്‍ഡിന് അര്‍ഹനായി. ???? ഷമ്മി കപൂർ ബോളിവുഡിലെ 'എൽവിസ് പ്രസ് ലി' എന്നായിരുന്നു അറിയപ്പെട്ടിരുന്നത്. (റോക്ക് ആൻഡ് റോളിന്റെ -Rock-n-roll- രാജാവ് എന്നറിയപ്പെടുന്ന അമേരിക്കൻ സംഗീതജ്ഞനും നടനുമാണ്‌ 'എൽവിസ് പ്രെസ്‌ലി'; 1935-85) 1980-ല്‍ റഫി സാഹിബ് മരിക്കുന്നതുവരെ ഷമ്മിക്കുവേണ്ടിപാടി. (പത്തോളം സിനിമകളിലായി പതിനഞ്ചോളം പാട്ടുകൾ മന്നാഡേ ഷമ്മി കപൂറിന് വേണ്ടി പിന്നണി പാടിയിട്ടുണ്ട്.) റഫിയുഗത്തിൽ‍, അദ്ദേഹത്തിനുവേണ്ടി കിഷോര്‍കുമാര്‍ ഒരിക്കലും പിന്നണി പാടിയിട്ടില്ല! റഫിയുടെ മരണശേഷമാണ്, (1980-ല്‍ മാത്രമാണ്) കിഷോര്‍ദാ അദ്ദേഹത്തിനുവേണ്ടി പാടുന്നത്. മന്നാഡേ മൂന്നു പടങ്ങളിലും, മുകേഷ് രണ്ടുപടത്തിലും,തലത് മഹമൂദും സുബീര് സെന്നും, ഹേമന്ത്കുമാറും, ശൈലേന്ദ്രസിങും ഒരോ പടത്തില്‍ വീതവും പിന്നണിപാടി. ???? സിനിമയില്‍ നിന്നാണ് അദ്ദേഹം ജീവിതസഖിയെ കണ്ടെത്തിയതും. 1955 -ല്‍ ഷമ്മി കപൂര്‍ നായകനായ രംഗേന്‍ രാതേന്‍ എന്ന ചിത്രത്തില്‍ ചെറിയ വേഷം ചെയ്യാനെത്തിയ ഗീത ബാലിയുമായി അദ്ദേഹം പ്രണയത്തിലായി. വൈകാതെ ഇരുവരും വിവാഹിതരായി. കഷ്ടിച്ച് 10 വര്‍ഷം മാത്രമാണ് ആ സന്തുഷ്ട ദാമ്പത്യത്തിന് ആയുസുണ്ടായിരുന്നത്. 1965 -ല്‍ 'തീസരി മന്‍സിലി'ല്‍ അഭിനയിച്ചുകൊണ്ടിരിക്കെയാണ് അസുഖബാധിതയായ ഭാര്യ ഗീത അദ്ദേഹത്തെ വിട്ടുപിരിഞ്ഞത്. ആദിത്യരാജ് കപൂര്‍, കഞ്ചന്‍ എന്നിവര്‍ മക്കളാണ്. ![](https://cdn.boolokam.com/articles/2022/08/egegg-2.jpg)1969 -ല്‍ ഗുജറാത്തിലെ രാജകുടുംബാംഗമായ ലീലാദേവി ഗോഹിലിനെ അദ്ദേഹം രണ്ടാമത് വിവാഹം കഴിച്ചു. ലീലാദേവിയെ രണ്ടു നിബന്ധനകളോടെയാണ് ഷമ്മികപൂര്‍ വിവാഹംചെയ്തത്. "ഒന്ന്, തന്റെ പിഞ്ചുമക്കളെ സ്വന്തം മക്കളെപ്പോലെ പാലിക്കണം,ഒരു രണ്ടാനമ്മയെപ്പോലെയാകരുത്. രണ്ട്, ഒരിക്കലും ഒരു അമ്മയാകില്ല." അങ്ങനെയായിരുന്നു വിവാഹം. ???? ഇന്ത്യയിൽ ആദ്യമായി ഇന്റർനെറ്റ് കണക്ഷൻ ലഭ്യമായത് ഷമ്മി കപൂറിനാണ് എന്ന് ചില കുറിപ്പുകളിൽ കാണുന്നു; വ്യക്തമായ അടിസ്ഥാനരേഖകൾ ഞാൻ കണ്ടിട്ടില്ല. ഇതേന്തായാലും ആദ്യകാല ഇന്റര്‍നെറ്റ് കൂട്ടായ്മയിലെ സ്ഥിരം നായകനായിരുന്നു ഷമ്മി കപൂര്‍. ഇന്റര്‍നെറ്റ് യൂസേഴ്‌സ് കമ്മ്യൂണിറ്റി ഓഫ് ഇന്ത്യയുടെ സ്ഥാപകനും ചെയര്‍മാനുമാണ്. എത്തിക്കല്‍ ഹാക്കര്‍ അസോസിയേഷന്‍ തുടങ്ങിയ കൂട്ടായ്മകള്‍ക്ക് ചുക്കാന്‍ പിടിച്ചതും ഷമ്മി കപൂറായിരുന്നു.ഷമ്മി കപൂർ 2011 ഓഗസ്റ്റ് 14 -ന് അന്തരിച്ചു. അദ്ദേഹത്തിൻ്റെ 11-ാം ചരമവാർഷിക ദിനം, ഇന്ന്. സ്മരണാഞ്ജലികൾ! ???? (2022 ഓഗസ്റ്റ് 14)