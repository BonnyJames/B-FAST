---
author: Beaumaris
categories:
- Entertainment
comment_count: 0
date: 2022-08-07 12:51:36
draft: false
image: https://cdn.boolokam.com/articles/2022/08/hh4h.webp
like_count: 31999
share_count: 16576
tags:
- bail
- malayalam movies
title: മലയാള സിനിമയിലെ ജാമ്യം, സിനിമയിൽ കാണിക്കുന്ന ജാമ്യ നടപടികൾ ശരിയാണോ ?
view_count: 1198802
---

**മലയാള സിനിമയിലെ ജാമ്യം** **Rohith Kp** ‘Bail is rule,Jail is an exception’ എന്ന് പറഞ്ഞത് ജസ്റ്റിസ് വി ആർ കൃഷ്ണയ്യരാണ്(സ്റ്റേറ്റ് ഓഫ് രാജസ്ഥാൻ വേഴ്‌സസ് ബാൽചന്ദ് ) . ക്രിമിനൽ കേസിൽ അകത്താക്കപ്പെട്ട ഒരു പ്രതിയെ ജാമ്യത്തിൽ എടുക്കുക എന്ന കാര്യമാണ് ആദ്യം ചെയ്യേണ്ടത് . സിനിമയിലെ കഥാപാത്രങ്ങൾ ജയിലിൽ ആയാലും അത് തന്നെയാണ് സംഭവിക്കാറുള്ളത് . പലപ്പോഴും ഒരു കടലാസുമായി ഒരു കോട്ടിട്ട വക്കീൽ ചെന്നിട്ട് പോലീസ് സ്റ്റേഷനിൽ നിന്ന് ഇറക്കി കൊണ്ട് വരുന്നതായാണ് പല സിനിമകളിലും കണ്ടിട്ടുള്ളത് . എന്നാൽ അങ്ങനെയാണോ കാര്യങ്ങൾ ? ട്വന്റി ട്വന്റി എന്ന സിനിമയിൽ ജാമ്യ ഹർജി കേൾക്കുന്ന കൂട്ടത്തിൽ വിചാരണയും കാണിക്കുന്നുണ്ട് ? ശരിക്കും അങ്ങനെ നടക്കുമോ ?? നമുക്ക് നോക്കാം ... ക്രിമിനൽ പ്രൊസീജ്യർ കോഡ് സെക്ഷൻ 437 ,438 എന്നീ വകുപ്പുകളാണ് ജാമ്യത്തെക്കുറിച്ച് പ്രതിപാദിക്കുന്നത് . വാറണ്ട് കൂടാതെ അറസ്റ്റ് ചെയ്യാവുന്ന cognizable കേസുകളിൽ പോലീസ് സ്റ്റേഷനുകളിൽ നിന്ന് ജാമ്യത്തിൽ വിട്ടയക്കാൻ പറ്റില്ല. ഇത്തരം non bailable കേസുകളിൽ ജാമ്യം അനുവദിക്കാമോ വേണ്ടയോ എന്ന കാര്യം തീരുമാനിക്കുന്നത് കോടതിയായിരിക്കും . ഒരു അറസ്റ്റ് സംഭവിച്ച ഉടൻ പ്രതിയെ പോലീസ് മജിസ്‌ട്രേറ്റ് മുൻപാകയായിരിക്കും ഹാജരാക്കുന്നത് അതും 24 മണിക്കൂറിനുള്ളിൽ ഹാജരാക്കണം എന്നാണ് ചട്ടം . പ്രതി കസ്റ്റഡിയിൽ കഴിയേണ്ട ആവശ്യമില്ല എന്ന് തോന്നുന്ന പക്ഷം മജിസ്ടേറ്റിന് പ്രതിക്ക് ജാമ്യം അനുവദിക്കാം അല്ലെങ്കിൽ റിമാൻഡിൽ വെക്കാൻ വേണ്ടി ഉത്തരവിടാം . അങ്ങനെ ഉത്തരവിട്ടാൽ പോലീസ് കസ്റ്റഡി അപേക്ഷ കൊടുക്കാത്ത പക്ഷം പ്രതിയെ ജയിലിലേക്കാണ് കൊണ്ടുപോവുക . ![](https://cdn.boolokam.com/articles/2022/08/hh4h.webp)മജിസ്‌ട്രേറ്റ് ജാമ്യം അനുവദിച്ചില്ലെങ്കിൽ പിന്നീട് ജാമ്യ അപേക്ഷ നൽകേണ്ടത് സെഷൻസ് കോടതിക്കും അവിടുന്നും തള്ളിയാൽ ഹൈക്കോടതിക്കുമാണ് . സെഷൻസ് കോടതിയിൽ പോലീസ് റിപ്പോർട്ട് വന്ന ശേഷം പ്രോസിക്യൂഷനെയും പ്രതിഭാഗത്തേയും വിശദമായി കേട്ട ശേഷം ജാമ്യക്കാര്യത്തിൽ തീരുമാനമെടുക്കുന്നതായിരിക്കും . ജാമ്യ വേളയിൽ പൊതുവായി പ്രതി കുറ്റം ചെയ്തിട്ടില്ലെന്നും ജാമ്യത്തിൽ വിട്ടാൽ സാക്ഷികളെ സ്വാധീനിക്കാൻ നിൽക്കില്ലെന്നുമൊക്കെയാണ് കോടതിയിൽ പറയാറുള്ളത് . നേരിട്ട് കേസിന്റെ മെറിറ്റിലേക്ക് വിശദമായി കടക്കാറില്ല . ട്വന്റി ട്വന്റി എന്ന സിനിമയിൽ കാണിച്ച പോലെ ഒരിക്കലും ജാമ്യ വേളയിൽ സാക്ഷി വിസ്താരം നടക്കില്ല . അത് വിചാരണ വേളയിലാണ് സംഭവിക്കുക . (എന്നാൽ പോക്സോ കേസുകളിൽ ആവശ്യമെങ്കിൽ ജാമ്യം അനുവദിക്കുന്ന കാര്യത്തിൽ അതിജീവിതയെ വിസ്തരിക്കാം എന്ന് പറയുന്നുണ്ട് . ) കോടതി ജാമ്യം തള്ളിയാൽ വീണ്ടും അപേക്ഷ സമർപ്പിക്കാവുന്നതാണ് . കുറ്റകൃത്യം അനുസരിച്ച് 90 അല്ലെങ്കിൽ 60 ദിവസത്തിനുള്ളിൽ ചാർജ്ജ് ഷീറ്റ് കോടതിയിൽ പ്രോസിക്യൂഷൻ ഹാജരാക്കിയില്ലെങ്കിൽ പ്രതിക്ക് സ്വാഭാവികമായി ജാമ്യം ലഭിക്കുന്നതാണ് . കാര്യങൾ ഇങ്ങനെയൊക്കെ ആണെന്നിരിക്കെ സിനിമകളിൽ വക്കീൽ അതും കോടതിയിൽ മാത്രം ഉപയോഗിക്കാറുള്ള നെക്ക് ബാൻഡും ഗൗണും ഇട്ട് പോലീസ് സ്റ്റേഷനിൽ പോയി വെള്ളക്കടലാസ് കൊടുക്കുന്നത് എന്തിനാണ് എന്നാണ് മനസ്സിലാകാത്തത് . ജയിലിൽ ആണെങ്കിലും പോലീസ് കസ്റ്റഡിയിൽ ആണെങ്കിലും ജാമ്യം കിട്ടിയ ഉത്തരവുമായി ആര് പോയാലും പ്രതിയെ വിട്ടയക്കും . സിനിമകളിൽ കാണിക്കുന്ന പോലെ പ്രതി കുറ്റം ചെയ്തിട്ടുണ്ടോ ഇല്ലയോ എന്ന് തീരുമാനിക്കുന്നത് ഒരിക്കലും ജാമ്യം പരിഗണിക്കുന്ന സമയത്തല്ല .