---
author: Bonny
categories:
- Entertainment
comment_count: 0
date: 2023-08-04 05:04:06
draft: false
image: https://cdn.boolokam.com/articles/2023/08/wqdddd.jpg
like_count: 66633
share_count: 11020
tags:
- bank
- Dormant Account
- indian banks
- indian money
- money
title: അവകാശികളില്ലാതെ ഇന്ത്യന്‍ ബാങ്കുകളില്‍ കെട്ടിക്കിടക്കുന്നത് 24,356 കോടി, ആ
  പണം പിന്നീട് എന്തു ചെയ്യും ?
view_count: 1428968
---

**അവകാശികളില്ലാതെ ഇന്ത്യന്‍ ബാങ്കുകളില്‍ കെട്ടിക്കിടക്കുന്നത് 24,356 കോടി രൂപ! എങ്ങനെയാണ് ബാങ്കുകളില്‍ ഇത്ര പൈസ കെട്ടിക്കിടക്കുന്നത് ? നിഷ്ക്രിയ അക്കൗണ്ട് (Dormant Account) എന്നാൽ എന്ത്?ആ പണം പിന്നീട് എന്തു ചെയ്യും?** **അറിവ് തേടുന്ന പാവം പ്രവാസി** ആര്‍ ബി ഐ യുടെ കണക്കനുസരിച്ച് 2020 മാർച്ച് 31 വരെ അവകാശികളില്ലാതെ ഇന്ത്യന്‍ ബാങ്കുകളില്‍ കെട്ടിക്കിടക്കുന്നത് 24,356 കോടി രൂപയാണ് . 2019 ല്‍ 6.41 കോടി അക്കൗണ്ടുകളിലായി ഇതുപോലെ നാഥനില്ലാതെ കിടക്കുന്നത് 18,381 കോടി രൂപയാണെന്നും കണക്കുകൾ കാണിക്കുന്നു. ഇങ്ങനെ അവകാശികളില്ലാതെ പണം സ്വരൂപിക്കപ്പെട്ടിരിക്കുന്ന അക്കൗണ്ടുകളുടെ എണ്ണത്തില്‍ വലിയ വര്‍ധനയാണുണ്ടാകുന്നത്. ഈ സാഹചര്യത്തില്‍ ഇത്തരം അക്കൗണ്ടുകളുടെ വിശദ വിവരങ്ങള്‍ നല്‍കി ഒരു ഏകീകൃത പോര്‍ട്ടല്‍ തയ്യാറാക്കുന്നതിനുള്ള നടപടികള്‍ പുരോഗമിക്കുകയാണ്. പല ബാങ്കുകളുടെ വൈബ്‌സൈറ്റുകളിലും ഇത്തരം അക്കൗണ്ടുകളെ കുറിച്ച് വിവരങ്ങളുണ്ടെങ്കിലും അവ ഉപയോഗിക്കാൻ അത്ര എളുപ്പമല്ല. അതുകൊണ്ടാണ് പരമാവധി അവകാശികളെ കണ്ടെത്താനായി ഏകീകൃത അന്വേഷണ സംവിധാനം തയ്യാറാക്കുന്നത്. [](http://13.232.38.164/wp-content/uploads/2023/08/qfffff.jpg)രണ്ട് വര്‍ഷം തുടര്‍ച്ചയായി ഒരു സാമ്പത്തിക പ്രവര്‍ത്തനവും നടത്താതിരുന്നാല്‍ ബാങ്കുകളുടെ ചട്ടമനുസരിച്ച് അത് ഡോര്‍മന്റ് അഥവാ പ്രവര്‍ത്തന രഹിത അക്കൗണ്ടാകും .ഇത്തരം അക്കൗണ്ടുകളെ നിഷ്ക്രിയ അക്കൗണ്ട് (Dormant Account) എന്ന് പറയപ്പെടുന്നു.സാധാരണ നിലയില്‍ പത്ത് വര്‍ഷം തുടര്‍ച്ചയായി അക്കൗണ്ട് പ്രവര്‍ത്തനരഹിതമായി തുടര്‍ന്നാല്‍ ഇതിലുള്ള പണത്തിനും ജീവനില്ലാതാകും. ഇങ്ങനെയുള്ള പണമാണ് അവകാശികളില്ലാത്ത വിഭാഗത്തിലേക്ക് മാറ്റുന്നത്. ഈ പണം പിന്നീട് ബാങ്കുകള്‍ ആര്‍ ബി ഐ യുടെ കീഴിലുള്ള (നിക്ഷേപക വിദ്യാഭ്യാസ ബോധവത്കരണ ഫണ്ട്) ഡി ഇ എ എഫിലേക്ക് മാറ്റുകയും ചെയ്യും.പലപ്പോഴും അത്യാവശ്യം സാമ്പത്തിക കാര്യങ്ങള്‍ വേണ്ടപ്പെട്ടവരോട് പോലും പറയാന്‍ വിമുഖതയുള്ളവരാണ് നല്ലൊരു ശതമാനം ആൾക്കാരും. അപ്രതീക്ഷിതമായി ഇവര്‍ക്കുണ്ടാകുന്ന ആരോഗ്യപ്രശ്നങ്ങള്‍, എന്തിന് മരണങ്ങള്‍ തന്നെയും, അക്കൗണ്ടുകളെ നാഥനില്ലാതാക്കുന്നു. ജോലിയുടെ ഭാഗമായിട്ടോ അല്ലെങ്കില്‍ ബിസിനസ് ആവശ്യത്തിനോ വ്യത്യസ്ത ബാങ്കിന്റെ ശാഖകളില്‍ അക്കൗണ്ട് ചേര്‍ന്നിട്ടുള്ളവരാകാം ഇവര്‍. ഇതില്‍ ചിലതിലെല്ലാം അന്നത്തെ ആവശ്യം പരിഗണിച്ച് ചില നിക്ഷേപങ്ങള്‍, ചെറുതെങ്കിലും നടത്തിയിട്ടുമുണ്ടാകാം. പിന്നീട് അങ്ങോട്ട് തിരിഞ്ഞ് നോക്കിയിട്ടുമുണ്ടാകില്ല. ഇങ്ങനെ പ്രവര്‍ത്തനരഹിതമായ അക്കൗണ്ടുകളിലെ എഫ് ഡി, റിക്കറിങ് ഡിപ്പോസിറ്റ്, ഡി ഡി, ബാങ്കേഴ്സ് ചെക്ക്, പേ ഓര്‍ഡര്‍ ഇതെല്ലാം പിന്നീട് നാഥനില്ലാത്ത ഫണ്ടിന്റെ പരിധിയിലേക്ക് മാറുന്നു. ഇത്തരം കേസുകളില്‍ പലപ്പോഴും ബാങ്കുകള്‍ക്ക് ഇടപാടുകാരെ ബന്ധപ്പെടാനും കഴിയാറില്ല. കൃത്യമായ ഫോണ്‍ നമ്പര്‍ ഇല്ലാത്തതും , കൊടുത്ത നമ്പര്‍ കാലഹരണപ്പെട്ടതുമെല്ലാം ഇതിന് കാരണമാകുന്നുണ്ട്.ഈ ഫണ്ട് ഗവണ്‍മെന്റ് സെക്യൂരിറ്റികളിലും മറ്റുമാണ് നിക്ഷേപിക്കുന്നത്. ഇതില്‍ നിന്ന് ലഭിക്കുന്ന വരുമാനം നിക്ഷേപത്തിന് പലിശ നല്‍കാനും , നിക്ഷേപകര്‍ക്ക് വേണ്ടി ബോധവത്കരണ പ്രവര്‍ത്തനം നടത്താനുമാണ് ഉപയോഗിക്കുന്നത്.രണ്ട് വര്‍ഷത്തോളം ഉപയോഗിക്കാതെയിരുന്നാല്‍ ഒരു ബാങ്ക് അക്കൗണ്ട് നിഷ്‌ക്രിയമായി മാറും. ഒരു അക്കൗണ്ട് നിഷ്‌ക്രിയ അക്കൗണ്ട് ആയി മാറിയാല്‍ അക്കൗണ്ടുമായി ബന്ധപ്പെട്ട യാതൊരു വിധ സേവനങ്ങളും നിക്ഷേപകന് തുടര്‍ന്ന് ഉപയോഗിക്കുവാന്‍ സാധിക്കുകയില്ല. ബാങ്കിന്റെ ഇ മെയിലുകള്‍ക്കും , ഫോണ്‍ കോളുകള്‍ക്കും , കത്തുകള്‍ക്കും മറുപടി നല്‍കാത്ത ഉപയോക്താക്കളുടെ അക്കൗണ്ടുകളും ഒരു വര്‍ഷത്തിന് ശേഷം നിഷ്ക്രിയ അക്കൗണ്ട് ആയി മാറും. അക്കൗണ്ടിലെ പണം ദുരുപയോഗം ചെയ്യപ്പെടുന്നില്ല എന്ന് ഉറപ്പാക്കുകയാണ് ഇതുവഴി ചെയ്യുന്നത്. അതിനാലാണ് നിഷ്‌ക്രിയമായി കിടക്കുന്ന അക്കൗണ്ടുകളുടെ ഉടമകളെ കണ്ടെത്തുന്നതില്‍ കൂടുതല്‍ മുന്‍കൈ എടുക്കുവാന്‍ ബാങ്കുകളോട് ആര്‍ബിഐ പറഞ്ഞിരിക്കുന്നത്. [![](https://cdn.boolokam.com/articles/2023/08/wqdddd.jpg)](https://cdn.boolokam.com/articles/2023/08/wqdddd.jpg)യാതൊരു ഇടപാടുകളോ, കാലാനുസാരിയായ പലിശ നിരക്ക് ക്രെഡിറ്റ് ചെയ്തതോ, സര്‍വീസ് ചാര്‍ജുകള്‍ ക്രെഡിറ്റ് ചെയ്തതോ ഒഴികെ മറ്റ് ക്രെഡിറ്റ്, ഡെബിറ്റ് വിനിമയങ്ങളോന്നും തന്നെ നടത്താത്ത അക്കൗണ്ടുകളെക്കുറിച്ചുള്ള പ്രതിവര്‍ഷ റിപ്പോര്‍ട്ട് സമര്‍പ്പിക്കണമെന്ന് റിസര്‍വ് ബാങ്ക് ഓഫ് ഇന്ത്യ (ആര്‍ബിഐ) രാജ്യത്തെ ബാങ്കുകള്‍ക്ക് നിര്‍ദേശം നൽകാറുണ്ട്.ഒരു വര്‍ഷത്തിലേറെയായും അക്കൗണ്ടില്‍ യാതൊരു തരത്തിലുള്ള ഇടപാടുകളും നടന്നിട്ടില്ല എങ്കില്‍ ബാങ്ക് ആ വിവരം ഉപയോക്താക്കളെ എഴുതി അറിയിക്കുകയും അതിന്റെ കാരണം കണ്ടെത്താന്‍ ശ്രമിക്കുകയും ചെയ്യണം. താമസ സ്ഥലം മാറിയതിനാല്‍ ഉപയോക്താവ് ബാങ്ക് അക്കൗണ്ട് മാറ്റിയതാണെങ്കില്‍ നിഷ്ക്രിയമായി കിടക്കുന്ന അക്കൗണ്ടിലെ പണം കൈമാറുന്നതിനായി ഉപയോക്താവിന്റെ പുതിയ ബാങ്ക് അക്കൗണ്ട് വിവരങ്ങള്‍ ബാങ്ക് ശേഖരിക്കേണ്ടതുണ്ട്.ബാങ്കിന്റെ കത്തിന് ഉപയോക്താവ് മറുപടി നല്‍കുകയാണെങ്കില്‍ ആ അക്കൗണ്ട് പ്രവര്‍ത്തനക്ഷമമാണെന്ന് അടയാളപ്പെടുത്തേണ്ടതും വീണ്ടും അക്കൗണ്ട് പ്രവര്‍ത്തിപ്പിക്കുന്നതിനായി ഉപയോക്താവിന് ഒരു വര്‍ഷത്തെ സമയം അനുവദിക്കുകയും ചെയ്യേണ്ടതാണ്. എന്നാല്‍ ദീര്‍ഘിപ്പിച്ച് നല്‍കിയ കാലയളവിലും ഉപയോക്താവ് അക്കൗണ്ട് പ്രവര്‍ത്തിപ്പിക്കുന്നില്ല എങ്കില്‍ ആ ഒരു വര്‍ഷ കാലാവധി പൂര്‍ത്തിയാകുന്ന മുറയ്ക്ക് അക്കൗണ്ട് നിഷ്‌ക്രിയ അക്കൗണ്ടായി ബാങ്കിന് കണക്കാവുന്നതാണ്. നിഷ്‌ക്രിയമായ അക്കൗണ്ട് പ്രവര്‍ത്തനക്ഷമമാക്കുന്നതിനായി ഉപയോക്താവ് ബാങ്ക് ശാഖയില്‍ ചെല്ലുകയും അക്കൗണ്ട് പ്രവര്‍ത്തന ക്ഷമമാക്കുന്നതിനുള്ള അപേക്ഷ സമര്‍പ്പിക്കുകയും വേണം. അടുത്ത പ്രവൃത്തി ദിവസത്തിലോ, അല്ലെങ്കില്‍ അക്കൗണ്ട് ഉടമയുടെ റിസ്‌ക് കാറ്റഗറി ഉള്‍പ്പെടെ വിശകലനം ചെയ്യുന്ന പ്രക്രിയകള്‍ക്കനുസൃതമായ സമയത്തിന് ശേഷമോ ബാങ്ക് പ്രസ്തുത അക്കൗണ്ട് പ്രവര്‍ത്തനക്ഷമമാക്കാം. കെവൈസി വിവരങ്ങളുടെ പരിശോധനയും , ഒപ്പ് ശരിയാണോ എന്ന് പരിശോധിക്കല്‍ തുടങ്ങിയ കാര്യങ്ങള്‍ ഈ പ്രക്രിയയുടെ ഭാഗമാണ്. നിഷ്‌ക്രിയ അക്കൗണ്ടുകള്‍ പ്രവര്‍ത്തന ക്ഷമമാക്കുന്നതില്‍ അധിക ചാര്‍ജുകളൊന്നും ഈടാക്കരുതെന്ന് ബാങ്കുകള്‍ക്ക് ആര്‍ബിഐ നിര്‍ദേശമുണ്ട്. ഇനി അക്കൗണ്ട് പ്രവര്‍ത്തന ക്ഷമമാണെങ്കിലും അല്ലെങ്കിലും സേവിംഗ്‌സ് ബാങ്ക് അക്കൗണ്ടുകളുടെ പലിശ നിരക്ക് കൃത്യമായി അക്കൗണ്ടില്‍ ക്രെഡിറ്റ് ചെയ്യേണ്ടതുണ്ട്.