---
author: Beaumaris
categories:
- Entertainment
comment_count: 0
date: 2023-09-17 06:58:05
draft: false
image: https://cdn.boolokam.com/articles/2023/09/wfffgg.webp
like_count: 28435
share_count: 8249
tags:
- Gloomy Sunday
- movie
title: ലോകയുദ്ധം തകർത്ത ഹംഗറിയുടെ തെരുവുകളിൽ നിന്നും വിഷാദത്തിന്റെ തേങ്ങലുകൾ പോലെ
  അലയടിച്ച 'ഗ്ലൂമി സൺഡേ'
view_count: 368541
---

**ഗ്ലൂമി സൺഡേ** **Ramkumar Raaman** ഒന്നാംലോകമഹായുദ്ധാനന്തരം കൊടുംപട്ടിണിയും നൈരാശ്യവും തൊഴിഴില്ലായ്മയും സാമ്പത്തികപ്രതിസന്ധികളുംതകർത്ത ഹംഗറിയുടെ തെരുവുകളിൽ നിന്നും വിഷാദത്തിന്റെ തേങ്ങലുകൾ പോലെയാണ് ആ സംഗീതം അലയടിച്ചത്. തപ്തസ്‌മൃതികളുടെ ആഴങ്ങളിലേക്ക്, ഹൃദയത്തെ മുറിവേൽപ്പിക്കുന്ന വേദനയുടെ ലഹരിയിലേക്ക്, ഓരോ കോശങ്ങളെയും കാർന്നുതിന്നുന്ന വിഷാദാർദ്രമായ ഏകാന്തതയിലേക്ക് കേൾവിക്കാരെ അത് നിർമ്മഗ്നമാക്കി. നിത്യനിരാശയിലാഴ്ന്ന് മരണം സ്വയംവരിച്ചവരുടെ ചാരത്ത് ആ ഗാനത്തിന്റെ ഈരടികളോ അതിന്റെ നേർത്തസംഗീതമോ വിങ്ങിനിന്നു. പ്രണയഭംഗത്തിന്റെ മുറിവാഴങ്ങളിൽ നിന്നുയിർത്ത വേദനയുടെ രാഗങ്ങൾ കൊണ്ട് റെസ്സോ സെറെസ് എന്ന പിയാനിസ്റ്റ് 1933-ൽ തന്റെ പിയാനോയിൽ വായിച്ച വിഷാദസംഗീതത്തിന് സെറെസിന്റെ സുഹൃത്തും കവിയുമായ ലാസ്‍ലോ ജാവർ വരികളെഴുതി ചേർത്തപ്പോൾ അത് ലോകത്തിലെ ഏറ്റവും നിരാശാഭരിതമായ ഗാനമായി മാറി. കൂടുതൽ പേരേ ആത്മഹത്യക്ക് പ്രേരിപ്പിച്ച ഗാനമെന്നനിലയിൽ 'ആത്മഹത്യഗാനം' എന്ന് അതറിയപ്പെട്ടു. ആത്മഹത്യകളിൽ അതിന്റെ സാന്നിധ്യം ശ്രദ്ധിക്കപ്പെട്ടതിനെത്തുടർന്ന് ഹംഗറിയിൽ പൊതുവേദികളിൽ ഈ ഗാനമാലപിക്കുന്നത് നിരോധിച്ചു. പിന്നീട് ആത്മഹത്യ റിപ്പോർട്ടുകളെ തുടർന്ന് അമേരിക്കയിലും ഗാനം നിരോധിക്കപ്പെട്ടു. ബിബിസി ഗ്ലൂമി സൺഡേയുടെ പ്രക്ഷേപണം നിർത്തി വച്ചു. ![](https://cdn.boolokam.com/articles/2023/09/wfffgg.webp)ഗ്ലൂമിസൺഡേയുടെ എന്ന ഗാനം സംഭവിക്കാനിടയായ സാമൂഹ്യ-രാഷ്ട്രീയ-വൈയക്തിക സാഹചര്യങ്ങളെയും ആ ഗാനവുമായി ബന്ധപ്പെട്ട വ്യക്തികളുടെ ജീവിതത്തെയും കുറിച്ചാണ് റോൾഫ് ഷൂബെൽ 2003 ൽ സംവിധാനം ചെയ്ത ഗ്ലൂമിസൺഡേ എന്ന സിനിമ പറയുന്നത്. നാസി അധിനിവേശത്തിനുമുമ്പുള്ള ബുഡാപെസ്റ്റ് നഗരത്തിലെ റെസ്റ്റോറന്റ് ഉടമ ജൂതനായ ലാസ്ലോ, അയാളുടെ കാമുകിയും റെസ്റ്റോറന്റിലെ പരിചാരികയുമായ ഇലോണ, പിയാനിസ്റ്റ് ആൻഡ്രോസ് എന്നിവരുടെ ത്രികോണ പ്രണയവും പ്രണയനിരാസവും നിരാശയും ആത്മഹത്യകളും ചേർന്ന് വിഷാദാത്മകമായ കഥാപരിസരമാണ് ഗ്ലൂമിസൺഡേ എന്ന സിനിമയുടെ പശ്ചാത്തലം. ലാസ്ലോയുടെ റെസ്റ്റോറന്റിലേക്ക് പിയാനിസ്റ്റായി എത്തുന്ന ആൻഡ്രോസിന് ഇലോണയോട് പ്രണയം തോന്നുന്നു. അവൾക്കും അവനോട് താൽപ്പര്യമുണ്ടെങ്കിലും അവളിപ്പോഴും ലാസ്ലോയുടെ കൂടെത്തന്നെയാണ് താമസം. ![](https://cdn.boolokam.com/articles/2023/09/wfgg.jpg)എന്നാൽ ക്രമേണ അവർ മൂന്നുപേരും പരസ്പരം തീവ്രമായ പ്രണയത്തിലാകുന്നുണ്ട്. ആൻഡ്രോസ് ഇലോണയുടെ പിറന്നാളിന് വായിക്കുന്ന സംഗീതമാണ് ഗ്ലൂമിസൺഡേ. ജർമ്മൻ വ്യവസായിയായ ഹാൻസ് വിക്കിന് ഇലോണയോട് പ്രണയം തോന്നുകയും അതയാൾ അവളെ അറിയിക്കുകയും ചെയ്യുന്നു. എന്നാൽ നിരാകരിക്കപ്പെടുന്ന അയാൾ ഡാന്യൂബ് നദിയിൽ ചാടി മരിക്കാൻ ശ്രമിക്കുമ്പോൾ ലാസ്ലോ അയാളെ രക്ഷിക്കുന്നു. താൻ തിരിച്ചുവരുമെന്നും ഉപകാരം ചെയ്യുമെന്നും അയാൾ വാക്കുപറഞ്ഞു ജർമ്മനിയിലേക്ക് പോകുന്നു. ഇതിനിടെ ഗ്ലൂമിസൺഡേയുടെ വിഷാദരാഗങ്ങൾ യൂറോപ്പാകെ അലയടിക്കുന്നു. അതിന്റെ നിരാശാഭരിതമായ സംഗീതത്തിൽ ആമഗ്നരായി ചെറുപ്പക്കാർ ആത്മഹത്യ ചെയ്യുന്നു.. അതിൽ മനംനൊന്ത് ആൻഡ്രോസ് സ്വയം വെടിയുതിർത്ത് മരിക്കുന്നു. ഇതിനിടെ ഹംഗറിയിൽ നാസി അധിനിവേശമാരംഭിക്കുന്നു. നാസി കേണലായി തിരിച്ചുവരുന്ന ഹാൻസ് ജൂതനായ ലാസ്ലോയെ കോൺസൻട്രേഷൻ ക്യാമ്പിലേക്ക് വിടാതെ തന്റെ അധികാരമുപയോഗിച്ച് രക്ഷിക്കുമോ? തിരിച്ചറിന്റെയും പ്രതികാരത്തിന്റെയും കഥാഗതിയുടെ വഴിത്തിരുവിൽ സിനിമ അവസാനിക്കുന്നു..... https://youtu.be/RypfDnTmZIk _Sunday is gloomy, my hours are slumberless_ _Dearest, the shadows I live with are numberless_ _Little white flowers will never awaken you_ _Not where the black coach of sorrow has taken you_ _Angels have no thought of ever returning you_ _Would they be angry if I thought of joining you?_ _Gloomy Sunday...._ _Gloomy is Sunday, with shadows I spend it all_ _My heart and I have decided to end it all_ _Soon there'll be candles and prayers that are sad, I know_ _Let them not weep, let them know that I'm glad to go_ _Death is no dream, for in death I'm caressing you_ _With the last breath of my soul, I'll be blessing you_ _Gloomy Sunday....._