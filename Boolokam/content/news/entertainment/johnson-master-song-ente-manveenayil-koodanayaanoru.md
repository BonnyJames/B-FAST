---
author: Beaumaris
categories:
- Entertainment
comment_count: 0
date: 2023-03-28 14:41:46
draft: false
image: ''
like_count: 7698
share_count: 8760
tags:
- johnson master
- music
title: മൗനം പോലും എത്ര മധുരം
view_count: 371223
---

**ജോൺസൺ മാസ്റ്ററുടെ ജന്മവാർഷികം (Mar 26)** **മൗനം പോലും എത്ര മധുരം** **Raveendran Swarabhrahma** ഫ്ലാറ്റിന്റെ പാതി തുറന്നിട്ട ജാലകത്തിലൂടെ പുറത്തേക്ക് നോക്കിയാൽ ശൂന്യത മാത്രം. മൗനമുഖരിതമായ ശൂന്യത. വിജനമായ നിരത്തുകൾ, ബാൽക്കണികൾ, കിളിക്കൊഞ്ചലും കളിചിരിയുമൊഴിഞ്ഞ പാർക്കുകൾ.....മൗനം ഘനീഭവിച്ചു നിൽക്കുന്നു എങ്ങും. അസ്വസ്ഥമായ മൗനം.മനസ്സ് നേർത്തൊരു നൊമ്പരത്തോടെ ജോൺസൺ മാസ്റ്ററുടെ പഴയൊരു ഈണം മൂളുന്നു: ``പൂവിൻ ചൊടിയിലും മൗനം, ഭൂമിദേവി തൻ ആത്മാവിൽ മൗനം, വിണ്ണിന്റെ കണ്ണുനീർ തുള്ളിയിലും കൊച്ചു മൺതരിച്ചുണ്ടിലും മൗനം... എന്റെ മൺവീണയിൽ കൂടണയാനൊരു മൗനം പറന്നു പറന്നു വന്നൂ, പാടാൻ മറന്നൊരു പാട്ടിലെ തേൻകണം പാറിപ്പറന്നു വന്നൂ..'' https://youtu.be/w5NuLBPYFr4 ജോൺസൺ മാസ്റ്ററുടെ, എന്റെ പ്രിയപ്പെട്ട ജോൺസേട്ടന്റെ, പിറന്നാളാണ്. ജീവിതത്തിന്റെ അപ്രതീക്ഷിത ശ്രുതിഭേദങ്ങളുമായി പൊരുത്തപ്പെടാൻ ശ്രമിച്ചുകൊണ്ടിരിക്കെ, ഏറ്റവും പ്രിയപ്പെട്ട ജോൺസൺ ഗാനം തന്നെ ചുണ്ടിലും മനസ്സിലും വന്നു നിറഞ്ഞത് എത്ര യാദൃച്ഛികം. ആ ഗാനത്തിന്റെ വരികളിൽ, ഈണത്തിൽ നേർത്തൊരു ഗദ്ഗദമുണ്ട്. വിഷാദമധുരം എന്ന് വിളിക്കാമോ അതിനെ? അറിയില്ല. പ്രകൃതിയും പ്രണയവുമൊക്കെ വിരഹത്തിൻ, വിഷാദത്തിൽ കുതിർന്നു നിൽക്കുന്നു ഒ എൻ വിയുടെ വരികളിൽ, ജോൺസന്റെ ഈണത്തിൽ, യേശുദാസിന്റെ ആലാപനത്തിൽ. ഒ എൻ വി ആ പാട്ടെഴുതിക്കൊടുത്തപ്പോൾ അനുയോജ്യമായ ഈണത്തിനു വേണ്ടി അധികം ചിന്തിച്ചു തലപുണ്ണാക്കേണ്ടി വന്നില്ല എന്ന് പറഞ്ഞിട്ടുണ്ട് മാസ്റ്റർ. ``ആദ്യ വായന തന്നെ നിങ്ങൾ ഇപ്പോൾ കേൾക്കുന്ന ഈണത്തിലായിരുന്നു, ചില പാട്ടുകൾ അങ്ങനെയാണ്. പ്രത്യേകിച്ച് ഒ എൻ വി സാറിന്റെ കാവ്യഭംഗിയുള്ള പാട്ടുകൾ. അവയിൽ അന്തർലീനമായ ഒരു വൃത്തമുണ്ട്, താളമുണ്ട്, ഈണമുണ്ട്. അത് കണ്ടുപിടിച്ചാൽ മതി നമുക്ക്...'' -- മാസ്റ്ററുടെ വാക്കുകൾ. ``പക്ഷേ എല്ലാ പാട്ടുകളിലും ഈ ഭാഗ്യം കിട്ടില്ല. ചില പാട്ടുകൾക്ക് യോജിക്കുന്ന ഈണത്തിനായി ദിവസങ്ങളോളം ഭ്രാന്തനെ പോലെ തലപുകച്ചു നടന്നിട്ടുണ്ട് -- നസീമയിലെ എന്നിട്ടും നീയെന്നെ അറിഞ്ഞില്ലല്ലോ അത്തരമൊരു പാട്ടായിരുന്നു.'' അഗാധമായ മൗനമാണ് ``എന്റെ മൺവീണയിൽ'' എന്ന പാട്ടിന്റെ ആധാരശ്രുതി. ``ആ പാട്ട് ചിട്ടപ്പെടുത്തുമ്പോൾ ഗുരുവായ ദേവരാജൻ മാഷ് പറഞ്ഞ ഒരു കാര്യമായിരുന്നു മനസ്സിൽ. മൗനം എന്നൊരു വാക്കിന് സംഗീതം നൽകുമ്പോൾ അതിൽ മൗനത്തിന്റെ സാന്നിധ്യം വേണം; ആഴം വേണം. ശ്രോതാക്കൾ ആ മൗനത്തിന്റെ ശക്തി തിരിച്ചറിയണം; ഉൾക്കൊള്ളണം. അല്ലാതെ മൗനം ഒരിക്കലും ശബ്ദമുഖരിതമായിക്കൂടാ. മാഷെ മനസ്സിൽ ധ്യാനിച്ചാണ് ആ പാട്ടിന് ഞാൻ ഈണമിട്ടത്. ഒ എൻ വി സാറും ഞാനും മനസ്സിൽ കണ്ട മൗനം അതിന്റെ എല്ലാ അർത്ഥവ്യാപ്തിയോടെയും ആലാപനത്തിൽ കൊണ്ടുവന്നു ദാസേട്ടൻ. പല്ലവിയുടെ തുടക്കത്തിൽ മൗനം എന്ന വാക്ക് അദ്ദേഹം ഉച്ചരിക്കുന്നത് കേട്ടാൽ നിങ്ങൾക്ക് അത് മനസ്സിലാകും. '' സിത്താറിന്റെ നാദവീചികൾ മാത്രമേ പ്രധാനമായും പാട്ടിന്റെ പശ്ചാത്തലത്തിൽ ജോൺസൺ ഉപയോഗിച്ചിട്ടുള്ളൂ. ഗാനം ഒരിക്കലും ശബ്ദബഹുലമാകരുത് എന്ന് നിർബന്ധമുണ്ടായിരുന്നു. വാദ്യഘോഷം കൊണ്ട് വരികളെ നോവിക്കരുതെന്നും. എന്നിട്ടും ആ ഗാനം പ്രതീക്ഷിച്ച പോലെ ഹിറ്റായില്ല എന്ന ദുഃഖം പലതവണ സംഭാഷണങ്ങളിൽ പങ്കുവെച്ചിട്ടുണ്ട് മാസ്റ്റർ. ``സാരമില്ല. നമ്മൾക്ക് വലിയ സംഭവമായി തോന്നുന്ന പാട്ട് കേൾക്കുന്നവർക്ക് അങ്ങനെയാവണം എന്നില്ലല്ലോ. ചിലപ്പോൾ ഒട്ടും പ്രതീക്ഷിക്കാത്ത പാട്ടാകും സൂപ്പർഹിറ്റാകുക..'' പിന്നെ, തന്നിലേക്ക് തന്നെ നോക്കിക്കൊണ്ടുള്ള നിഷ്കളങ്കമായ ആ പൊട്ടിച്ചിരി. ``ഓരോ പാട്ടിനും ഓരോ തലവിധിയുണ്ടല്ലോ'' എന്നൊരു ആത്മഗതം കൂടി. പക്ഷേ മലയാളത്തിലെ എക്കാലത്തെയും മികച്ച കാവ്യഗീതികളിൽ ഒന്നുതന്നെയാണ് എന്റെ മൺവീണയിൽ എന്ന് വിശ്വസിക്കുന്നു ഞാൻ. ഓരോ തവണ കേൾക്കുമ്പോഴും പുതിയ പുതിയ അർത്ഥതലങ്ങളിലൂടെ, അനുഭൂതികളിലൂടെ നമ്മെ കൈപിടിച്ച് കൊണ്ടുപോകുന്ന സൃഷ്ടി. ഇനിയെന്നാണ് അതുപോലൊരു പാട്ടുണ്ടാകുക? അതുപോലൊരു സംഗീത ശില്പിയും?