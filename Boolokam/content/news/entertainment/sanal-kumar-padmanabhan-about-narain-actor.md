---
author: Beaumaris
categories:
- Entertainment
comment_count: 0
date: 2023-05-23 06:05:17
draft: false
image: https://cdn.boolokam.com/articles/2023/05/2r11r-1024x682.jpg
like_count: 4089
share_count: 2211
tags:
- Narain
- narain actor
title: ഒരിക്കൽ നിങ്ങളെന്ന നടന്റെ പ്രതിഭ തിരിച്ചറിയുമ്പോൾ, തിരിച്ചറിവിന്റെ ആ കുറ്റബോധകാലത്തു
  പ്രേക്ഷകർ കയ്യടികളുടെ പൂക്കളുമായി നിങ്ങളെ തേടിവരും
view_count: 145664
---

**Sanal Kumar Padmanabhan** അസാധ്യ പ്രതിഭാശാലിയായിരുന്നിട്ടും, സച്ചിൻ ടെൻഡുൽകർ എന്ന അമാനുഷീകന്റെ സമകാലീകൻ ആയതു കൊണ്ടു മാത്രം അർഹിക്കുന്ന പ്രശംസ പലപ്പോഴും ലഭിക്കാതെ രണ്ടാം നിരയിലേക്ക് പിന്തള്ളപ്പെട്ടു പോയ രാഹുൽ ദ്രാവിഡി ന്റെ " The Nice Guy Who Finished first "എന്ന ആത്മകഥ വായിക്കുക ആയിരുന്നു ...സച്ചിനോടൊപ്പവും സൗരവിനോടൊപ്പവും പലകുറി ടീമിനെ വിജയത്തിലേക്കും സമനിലയിലേക്കും എത്തിച്ചിരുന്ന കൂട്ടുകെട്ടുകളിൽ പങ്കാളി ആയിട്ടും അന്തിമ വിശകലനത്തിൽ പുറന്തള്ള പ്പെട്ടിരുന്ന ഒരു മനുഷ്യന്റെ കഥയിലൂടെ ഇങ്ങനെ സഞ്ചരിക്കുമ്പോൾ അറിയാതെ ആ കഥയിലെ നായകന് ഒരു തിരശീലയിലെ നായകന്റെ മുഖവുമായി സാദൃശ്യം തോന്നുകയായിരുന്നു ..... [](https://cdn.boolokam.com/articles/2023/05/wfffggg.webp)വനജയുടെയും അവരുടെ മകൾ അച്ചുവിന്റെയും ജീവിതത്തിലേക്ക് നാവിന്റെ ഉറപ്പിൽ ഇടിച്ചു കയറിയ അനാഥനായ വക്കീൽ ഇജോ യുടെ വേഷം അനശ്വരം ആക്കിയെങ്കിലും സിനിമയുടെ പുരസ്കാര നിർണയ വേളയിൽ അച്ചുവും അമ്മ വനജയും അവാർഡുകൾ വാങ്ങി മടങ്ങുന്നത് ആൾക്കൂട്ടത്തിനിടയിൽ നിന്ന് കണ്ടു സന്തോഷത്തോടെ കയ്യടിച്ചു നിന്ന.... അനീതിക്കെതിരെ തങ്ങളുടെ നിയമം നടപ്പാക്കാൻ ടൗണിൽ ഇറങ്ങിയ നാല് മുഖം മൂടിക്കാരുടെ പിറകെ അവരെ തേടിയിറങ്ങിയ അഞ്ചാമൻ , രാജൻ മാത്യു എന്ന പോലീസ് ഓഫിസറുടെ വേഷവും അയാൾ ഗംഭീരം ആക്കിയെങ്കിലും , സിനിമയുടെ വൻ വിജയത്തിന് ശേഷം കൂടെയുണ്ടായിരുന്ന നായകന്മാരും നായികയും തിരക്കുകളിലേക്ക് പോകുന്നത് മനസ് നിറയുന്ന സന്തോഷത്തോടെ നോക്കി നിന്ന.... നായകൻ സുകുവിന്റെയും താരയുടെയും പ്രണയവും , കോളേജ് ജീവിതവും , രാഷ്ട്രീയവും , സൗഹൃദവും എല്ലാം കണ്ടു ഗൃഹാതുരതയോടെ നിർവൃതി കൊണ്ടിരുന്ന പ്രേക്ഷകരെ അപ്രതീക്ഷിതമായി ഒരു നഷ്ടപ്രണയത്തിന്റെ വേദനയുടെ കാണാകയത്തിലേക്കു തള്ളിയിട്ട് അവരെയൊന്നാകെ മുറിപ്പെടുത്തി നനയിച്ച കഥയിലെ നായകൻ മുരളിയായി അയാൾ അരങ്ങ് തകർത്തെങ്കിലും പോസ്റ്റ് മാച്ച് അനാലിസിസിൽ വീണ്ടും പിന്തള്ളപ്പെട്ടു പോയ..... വെള്ളം കയറി മുങ്ങിയ നാടിനെയും നാട്ടുകാരെയും ജീവിതത്തിലേക്ക് തിരികെ കൊണ്ടു വരുവാനായി നട്ടപാതിരക്ക് ബോട്ടുമെടുത്തു അപ്പൻ മാത്തച്ഛന്റെ കൂടെ ചാടിയിറങ്ങിയ മുക്കുവൻ വിൻസ്റ്റൻ ആയി അയാൾ തിരശിലയിൽ ജീവിച്ചു തകർത്തെങ്കിലും സിനിമയുടെ വിജയത്തിന്റെ ക്രെഡിറ്റുകൾ കൂടെ അഭിനയിച്ച പലരും കൊണ്ടു പോകുന്നത് ഒരു തരി അസ്വസ്ഥതയില്ലാതെ കണ്ടു നിന്ന... നരൈൻ എന്ന മനുഷ്യന്റെ മുഖം.... [![](https://cdn.boolokam.com/articles/2023/05/2r11r-1024x682.jpg)](https://cdn.boolokam.com/articles/2023/05/2r11r.jpg)ബാങ്ക് കൊള്ളയടിയുടെ സത്യാവസ്ഥ തിരിച്ചറിയാൻ വേണ്ടി വെങ്കി യുടെ പിറകെ അയാളറിയാതെ പിന്തുടരുന്ന കൗശാലകരനായ ഓഫിസർ ഫെലിക്സ് ആയും .. ( റോബിൻ ഹുഡ് ).. , വ്യക്തി ജീവിതത്തിലെ താളപിഴകളാൽ ഔദ്യോഗിക ജീവിതത്തോട് വിരക്തി തോന്നി അലസമായി ജീവിക്കുന്ന ഐ ജി ചന്ദ്ര ശേഖർ ഒരിക്കൽ തന്റെ പ്രതാപംപൂണ്ട പൂർവാവസ്ഥയിലേക് തിരികെ വരുമ്പോൾ അയാളുടെ കൂടെ വലം കൈ ആയി നിന്ന കിഷോർ ആയും ( ഗ്രാൻറ് മാസ്റ്റർ )... ഡോക്ടർ രവി തരകന്റെ കൂടെ എന്നും നിഴലായി ഉണ്ടായിരുന്ന സുഹൃത്ത് വിവേക് ആയും ( അയാളും ഞാനും തമ്മിൽ ) എല്ലാം അഭിനയിച്ചു തകർത്തു നമ്മളെ രസിപ്പിച്ചു കൊണ്ടു .... ലഭിക്കാതെ പോയ പുരസ്‌കാരങ്ങളെയും നല്ല വാക്കുകളെയും കുറിച്ച് ആകുലതപെടാതെ അയാൾ വർഷങ്ങളായി തന്നെ ഏൽപ്പിക്കുന്ന ജോലി നല്ല വൃത്തിയായി ചെയ്തു കൊണ്ടു ഇവിടെ തന്നെയുണ്ട്..... പ്രിയ നരെയൻ ആദം ജോണിലെ നിങ്ങളുടെ തന്നെ ഡയലോഗ് ആണ്‌ ഓർമ വരുന്നത് ...... " ഒരിക്കൽ ഉപേക്ഷിച്ചു പോയി എന്നൊരു തെറ്റിന് സ്വന്തം ജീവിതം കൊണ്ടു പ്രായശ്ചിത്തം ചെയ്തിട്ടും നിന്റെ മകൾ നിന്നെ തിരിച്ചറിയുന്നില്ലലോ ആദം .. ഒരിക്കൽ അവൾ ആ സത്യം അറിയുമ്പോൾ തിരിച്ചറിവിന്റെ കാലത്തു ഇതിലും ഭംഗിയുള്ള പൂക്കളുമായി അവൾ നിന്നെ തേടി വരും ... " അതെ നരൈൻ......ഒരിക്കൽ നിങ്ങളെന്ന നടന്റെ പ്രതിഭ തിരിച്ചറിയുമ്പോൾ , തിരിച്ചറിവിന്റെ ആ കുറ്റബോധകാലത്തു പ്രേക്ഷകർ കയ്യടികളുടെ മനോഹര പൂക്കളുമായി നിങ്ങളെ തേടിവരും ..