---
author: Beaumaris
categories:
- Entertainment
comment_count: 0
date: 2023-12-26 12:00:25
draft: false
image: https://cdn.boolokam.com/articles/2023/12/wfwfwfwfwf.png
like_count: 11587
share_count: 2105
tags:
- dunki movie
- shahrukh kan
title: സിനിമയുടെ പ്രധാന ഇമോഷണൽ പോയിന്റ് പ്രേക്ഷകരിൽ കണക്ട്  ചെയ്യുന്നതിൽ ആണ് ഡങ്കി
  പരാജയപ്പെടുന്നത്
view_count: 295914
---

**Dunki(2023)** **Spoilers Ahead!** **Vaisakh Sudevan** രാജ് കുമാർ ഹിറാനി ഷാരുഖ് ഖാൻ കോമ്പോയിൽ ഒരു സിനിമ വരുന്നു എന്ന് കേട്ടപ്പോൾ ഏറെ പ്രതീക്ഷയോടെ കാത്തിരുന്നത് ആണ് ഡങ്കിക്ക് വേണ്ടി. മുൻ ചിത്രങ്ങൾ ആയ 3 ഇഡിയറ്റ്സ്, PK, സഞ്ജു, മുന്നാഭായ് ഒക്കെ ഇഷ്ട്ട ചിത്രങ്ങളുടെ ലിസ്റ്റിൽ ഉള്ളത് കൊണ്ട് തന്നെ ഒരു മിനിമം ഗ്യാരണ്ടി ഉണ്ടാവും എന്ന് മനസ്സിൽ ഉറപ്പിച്ചിരുന്നു, സാമൂഹിക പ്രതിബദ്ധതയുള്ള വിഷയങ്ങളെ കോമഡിയുടെയും, ഡ്രാമയുടെയും പിൻബലത്തിൽ പ്രേക്ഷകർക്ക് മുന്നിൽ അവതരിപ്പിക്കാൻ രാജ് കുമാർ ഹിറാനിക്ക് ഉള്ള മികവ് അത്രത്തോളം ആയിരുന്നു. പക്ഷെ ഡങ്കി എനിക്ക് തീർത്തും നിരാശയാണ് സമ്മാനിച്ചത്. SRK തന്നെയാണ് പടത്തിന്റെ ഏറ്റവും വലിയ പ്ലസ് പോയിന്റ്. ഫ്ലാറ്റ് ആയി മാറുന്ന പല സീനുകളിലും ഷാരുഖിന്റെ പ്രകടനം കൊണ്ട് വാച്ചബിൾ ആയി മാറുന്നുണ്ട്.മനോഹരമായ ഫ്രെയിമുകൾ അതിനോടൊപ്പം ഉള്ള പശ്ചാത്തല സംഗീതവും ചേർന്ന് നിൽക്കുന്നുണ്ട്. കാലാകാലങ്ങൾ ആയി മനുഷ്യൻ നല്ല ജീവിതം തേടി മറ്റുള്ള രാജ്യങ്ങളിലേക്ക് പലായനം ചെയ്യുന്നുണ്ട്, മുമ്പ് രാജ്യാന്തര അതിർത്തികൾ കടക്കുന്നതിന് നിയമം തടസ്സം ഉണ്ടാവാതിരുന്ന കാലം മാറി ബോർഡറുകൾ താണ്ടുന്നതിന് നിയമങ്ങളും, പാസ്പോർട്ട്‌, വിസ എന്നിവയും വന്ന ശേഷം രാജ്യാന്തര അതിർത്തി കടന്ന് വരുന്നത് പൈസ ഉള്ളവർക്ക് മാത്രം സാധ്യമായ ഒന്നാണ് എന്നാണ് ഡങ്കി പറഞ്ഞു വയ്ക്കാൻ ശ്രമിക്കുന്നത്, അതോടൊപ്പം ബോർഡർ കടക്കാനുള്ള അതിർ വരമ്പുകൾ മാറേണ്ടതുണ്ട് എന്നും സിനിമ പറഞ്ഞു വയ്ക്കുന്നുണ്ട്. ഇനി ഡങ്കിയിലേക്ക്, ഡോങ്കി റൂട്ട് അഥവാ ഡങ്കി എന്ന് വിളിക്കപ്പെടുന്ന രാജ്യാന്തര അതിർത്തികൾ കടക്കാൻ വേണ്ടി നിയമം ലങ്കിച്ചു കൊണ്ടുള്ള യാത്രയെ അല്ലെങ്കിൽ ആ യാത്രമാർഗത്തെയാണ് ഡങ്കി എന്ന് വിളിക്കുന്നത്. അതിലേക്ക് എങ്ങനെ ഷാരുഖ് അടക്കമുള്ള പ്രധാന കഥാപാത്രങ്ങൾ എത്തുന്നു എന്നതാണ് സിനിമയുടെ ആദ്യ പകുതി. പക്ഷേ സിനിമയുടെ പ്രധാന ഇമോഷണൽ പോയിന്റ് ഇതാണ് എന്നിരിക്കെ അത് പ്രേക്ഷകർക്ക് കൂടെ കണക്ട് ചെയ്യുന്നതിൽ ആണ് ഡങ്കി ആദ്യമായി പരാജയപെടുന്നത്. വിക്കി കൗശാൽ അവതരിപ്പിക്കുന്ന സുഖി എന്ന കഥാപാത്രത്തിന്റെ ബോർഡർ കടക്കാനുള്ള ആവശ്യം കാണുന്നവരിൽ എത്തുന്നില്ല എന്നത് കൊണ്ട് തന്നെ ആത്മഹത്യ ഉണ്ടാക്കുന്ന ഇമ്പാക്ടും, അതേ തുടർന്നുള്ള ഡങ്കി റൂട്ട് തിരഞ്ഞെടുക്കാൻ നായകനും കൂട്ടുകാരും തീരുമാനിക്കുന്നത് ഒക്കെ അതേപടി പ്രേക്ഷകരിലേക്ക് പകരുന്നില്ല. ഡങ്കി റൂട്ടിൽ നായകനും സംഘവും നേരിടുന്ന ഹാർഡ്ഷിപ് ആണ് സിനിമയുടെ മറ്റൊരു മർമ പ്രധാന പോയിന്റുകൾ. സിനിമയുടെ അവസാനം കാണിക്കുന്ന റിയൽ ലൈഫ് ഫോട്ടോകൾ ഉണ്ടാക്കിയ ഇമ്പാക്ടിന്റെ പകുതിയെങ്കിലും സ്‌ക്രീനിൽ ഉണ്ടാക്കിയെടുക്കാൻ സിനിമാറ്റിക് രീതിയിൽ പറ്റിയിരുന്നെങ്കിൽ കൂടിയും ഡങ്കി ഒരു മികച്ച അനുഭവം ആയി മാറിയേനെ, പക്ഷെ അവിടെയും ഡങ്കി പരാജയ പെടുകയാണ്.ഒപ്പം എന്ത് സ്വപ്നം കണ്ട് മറ്റ് രാജ്യങ്ങളിലേക്ക് ആളുകൾ പലായനം ചെയ്യുന്നുവോ അത് അവിടുത്തെ കുടിയേറ്റകാർക്ക് അന്യം ആണ് എന്നും, അങ്ങനെയുള്ളവരുടെ ദുരിത ജീവിതവും പറഞ്ഞു പോകുന്നുണ്ട് ഡങ്കി. സിറ്റിസൺഷിപ് കിട്ടാതെ ആ രാജ്യത്തെ പൗരൻ ആവാതെ ആ രാജ്യത്തെ സുഖ സൗകര്യങ്ങൾ എന്നും ഇങ്ങനുള്ള കുടിയേറ്റക്കാരിൽ എത്തില്ല എന്നും ഡങ്കി ചർച്ച ചെയ്യുന്നു.പക്ഷെ ഇതൊന്നും പ്രേക്ഷകനിൽ യാതൊരു ചലനവും സൃഷ്ടിക്കുന്നില്ല. ഇനി ഇതോടൊപ്പം ദേശീയതയും കുത്തി കയറ്റുന്നത് കൊണ്ട് ആകെ മൊത്തം അവിയൽ പരുവമായി മാറുകയാണ് ഡങ്കി. ഡങ്കി പറയാൻ ഉദ്ദേശിക്കുന്നത് രാജ്യാന്തര ബോർഡറുകൾ എല്ലാവരിലേക്കും എത്തുന്ന രീതിയിൽ തുറന്നിടണം എന്നാണോ അതോ വിദേശ രാജ്യങ്ങളെക്കാൾ ഇന്ത്യ മികച്ചത് ആണ് എന്നാണോ എന്ന് പലയിടത്തും സംശയം വന്നാൽ തെറ്റ്‌ പറയാൻ പറ്റില്ല, തപ്സി അടക്കമുള്ള പ്രധാന കഥാപാത്രങ്ങൾ തിരിച്ചു ഇന്ത്യയിലോട്ട് വരാൻ ആഗ്രഹിക്കുന്നതും എന്തൊക്കെ ആയാലും സ്വന്തം രാജ്യമാണ് വലുത് എന്നുമാണ് സിനിമ അവസാനം പറഞ്ഞു വയ്ക്കുന്നത്. ഇതിലേക്ക് ലോജിക് ഇല്ലാത്ത പല സീനുകളും ഉൾപ്പെടുന്നതും ആസ്വാദനത്തെ നല്ല രീതിയിൽ ബാധിക്കുന്നുണ്ട്. ![](https://cdn.boolokam.com/articles/2023/12/wfwfwfwfwf.png)ഇത്രയൊക്കെ പറഞ്ഞുവെങ്കിലും ആകെ തുകയിൽ ഒട്ടും വാച്ചബിൾ അല്ലാത്ത ഒരു സിനിമയും അല്ല ഡങ്കി, കൃത്യമായ ഇടവേളകളിൽ ഡ്രാമയും, കോമഡിയും വേണ്ടുവോളം ഉള്ളത് കൊണ്ട് തന്നെ കാണുന്ന പ്രേക്ഷകനിൽ മടുപ്പ് ഉണ്ടാക്കാനുള്ള സാധ്യത നന്നേ കുറവാണ്, അതോടൊപ്പം സിനിമ കഴിയുമ്പോൾ പുറത്ത് വരുന്ന പ്രേക്ഷകന് ഓർമ്മിക്കാൻ തക്കതായ ഒന്നും ഡങ്കി ബാക്കി വയ്ക്കുന്നുമില്ല എന്ന് കൂടി പറയേണ്ടതുണ്ട്...രാജ് കുമാർ ഹിറാനി, ഷാരുഖ് ഒത്തുചേരലിന്റെ അമിത പ്രതീക്ഷ കൂടെ കാരണം ആവാം സിനിമ വളരെയധികം നിരാശ സമ്മാനിച്ചത്. Nb: ഷാരുഖിന്റെ ഡി എജിങ് ടെക്നോളജി ഉപയോഗിച്ചുള്ള ചെറുപ്പകാലത്തിന്റെ പോരായ്മ മുഴുമിച്ചു നിൽക്കുന്നതിനോടൊപ്പം, വാർദ്ധക്യ കാലത്തെ മോശം മേക്കപ്പ് കൂടെ പ്രേക്ഷകന്റെ ക്ഷമയെ പരീക്ഷിക്കുന്നുണ്ട്..