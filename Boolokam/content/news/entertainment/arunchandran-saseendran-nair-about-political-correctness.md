---
author: Beaumaris
categories:
- Entertainment
comment_count: 0
date: 2022-07-23 06:38:54
draft: false
image: ''
like_count: 59742
share_count: 15257
tags:
- malayalam cinema
- political correctness
title: '"പൊളിറ്റിക്കൽ കറക്ട്നെസ്സ്" മലയാള സിനിമക്ക് ദോഷമോ ?'
view_count: 822780
---

**"പൊളിറ്റിക്കൽ കറക്ട്നെസ്സ്" മലയാള സിനിമക്ക് ദോഷമോ ?** **Arunchandran Saseendran Nair** ഈ അടുത്ത കാലത്താണ് നമ്മൾ ഈ "പൊളിറ്റിക്കൽ കറക്ട്നെസ്സ്" എന്ന വാക്ക് കേട്ട് തുടങ്ങിയത്. സിനിമ എന്ന് പറയുന്നത്, ചിലപ്പോഴൊക്കെ നമ്മൾക്ക്‌ ആസ്വദിക്കാൻ വേണ്ടി അമാനുഷികമായ കാര്യങ്ങൾ ചേർക്കാറുണ്ടെങ്കിലും കൂടുതലും യഥാർത്ഥ ജീവിതത്തിന്റെ പച്ചയായ ദൃശ്യാ ആവിഷ്കരണം തന്നെയാണ്. റിയൽ ലൈഫിൽ നല്ലവരായ മനുഷ്യർ മാത്രമല്ലല്ലോ ഉള്ളത്. നല്ലവരെ കൂടാതെ ദുഷ്ടരും, ക്രൂരരും, ചതിയന്മാരും, വികലമായ മനസിന്റെ ഉടമകളും, സ്വാർത്ഥമതികളും, കൊലപാതകികളും, കള്ളക്കടത്തുകാരും, കാമത്താൽ അന്ധന്മാരായവരും, അവസരം കിട്ടുമ്പോൾ മാത്രം തനി നിറം പുറത്തു വരുന്ന പകൽ മാന്യന്മാരും ഈ സമൂഹത്തിൽ ജീവിക്കുന്നുണ്ട്... കൂടാതെ നാനാ രാഷ്ട്രീയ, ജാതി, മതസ്ഥരും, പലവിധ ഭക്ഷണ സംസ്കാരമുള്ളവരും ഇവിടെ ജീവിക്കുന്നു. അങ്ങിനെയുള്ള ജീവിതങ്ങളെ അതേപടി അഭ്രപാളികളിലേക്ക് പകർത്തുവാൻ ഈ "പൊളിറ്റിക്കൽ കറക്റ്റനസ്" ഇന്നുള്ള എഴുത്തുകാർക്കോ സംവിധായകർക്കോ ധൈര്യം കൊടുക്കുന്നില്ല. കാരണം യഥാർത്ഥ ജീവിതം സിനിമയാക്കിയാൽ ഇവിടെയുള്ള ആരെയെങ്കിലും ഒക്കെ ഏതെങ്കിലും ഒക്കെ തരത്തിൽ വേദനിപ്പിക്കാൻ ഇടയുണ്ട് എന്നത് തന്നെ. അതിനു കാരണം സിനിമയെ വെറും സിനിമയായി കാണാത്തതു കൊണ്ടാണ്, കലയെ കലയായി കാണൂ ഇല്ലെങ്കിൽ അതിന്റെ മൂല്യം ചോർന്നുപോകും അത് വെറുമൊരു നേരം പോക്ക് മാത്രമാകും. "പൊളിറ്റിക്കൽ കറക്റ്റനസ്", സിനിമയുടെ യഥാർത്ഥ മൂല്യത്തെ ചോർത്തിക്കളയുന്നോ എന്ന് സംശയമുണ്ട്. അരവിന്ദനും, ജോൺ എബ്രഹാമും, അടൂർ ഗോപാലകൃഷ്ണനും, ഭരതനും, പത്മരാജനും, സിബി മലയിലും, ശ്രീനിവാസനും, സത്യൻ അന്തിക്കാടുമൊന്നും തന്നെ പൊളിറ്റിക്കൽ കറക്റ്റനസ് നോക്കി സിനിമയെടുത്തവരായിരുന്നില്ല. പ്രത്യേകിച്ചും വിധേയൻ, തമ്പ്, അരപ്പട്ട കെട്ടിയ ഗ്രാമത്തിൽ, കള്ളൻ പവിത്രൻ, തകര, ചാട്ട, പൊന്മുട്ടയിടുന്ന താറാവ്, ഗാന്ധി നഗർ 2 സ്ട്രീറ്റ്, ലോറി, പെരുവഴിയമ്പലം, തുടങ്ങിയ സിനിമകൾ. അവരുടെ സിനിമകളിൽ നമ്മൾ കണ്ടത് പച്ചയായ ജീവിത യാഥാർഥ്യങ്ങൾ ആയിരുന്നു. അഥവാ അക്കാലത്ത്. ഈ "പൊളിറ്റിക്കൽ കറക്റ്റനസ്", ഉണ്ടായിരുന്നെങ്കിൽ അവർ എടുത്ത സിനിമകൾ ഇന്നത്തെപോലെ നമുക്ക് ആസ്വദിക്കാൻ പറ്റുമായിരുന്നോ എന്ന് സംശയമുണ്ട്. അത് കൊണ്ട് സിനിമയെ വെറും സിനിമയായി കാണാൻ നമുക്ക് കഴിയുന്നില്ലെങ്കിൽ യാഥാർഥ്യത്തിൽ നിന്നും സിനിമകൾ അകന്നു പോയേക്കാം. ഇതെന്റെ വ്യക്തിപരമായ അഭിപ്രായം മാത്രമാണ്. ഇതിനോട് അനുകൂലിക്കുന്നവരോ, പ്രതികൂലിക്കുന്നവരോ ഉണ്ടാകാം, ആരോടും ഒരു തർക്കത്തിന് ആഗ്രഹമില്ല. നന്ദി.