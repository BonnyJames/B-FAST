---
author: Beaumaris
categories:
- Entertainment
comment_count: 0
date: 2022-07-25 10:31:21
draft: false
image: https://cdn.boolokam.com/articles/2022/07/d2ee.jpg
like_count: 18011
share_count: 2993
tags:
- ACTOR
- dear friend
- director
- Featured
- vineeth kumar
title: സിനിമ അത്രമേല്‍ തലയ്ക്കു പിടിച്ചിട്ടുള്ള ഒരാളാണ് വിനീത്
view_count: 332398
---

**E Santhosh Kumar.** വിനീത് കുമാറിന്റെ 'ഡിയര്‍ ഫ്രണ്ട് ' എന്ന ചലച്ചിത്രത്തിന് തിയ്യറ്ററുകളില്‍ കിട്ടിയ തണുത്ത പ്രതികരണം എന്നെ അത്ഭുതപ്പെടുത്തുന്നു. പുതിയ തലമുറയിലെ കുട്ടികളെങ്കിലും അവരുടെ ജീവിതത്തെ ഏറ്റവും സത്യസന്ധമായി ചിത്രീകരിക്കുന്ന ഒരു സിനിമയെ കൈയൊഴിഞ്ഞതെന്ത് എന്നു മനസ്സിലാവുന്നില്ല. ഏതായാലും അതിപ്പോള്‍ നെറ്റ്ഫ്‌ളിക്‌സിലുണ്ട്. വരുംദിവസങ്ങളില്‍ അത് മലയാളത്തിനുള്ളിലും പുറത്തും വ്യാപകമായി ചര്‍ച്ച ചെയ്യപ്പെടും എന്നാണ് എന്റെ വിശ്വാസം. [caption id="attachment_344108" align="aligncenter" width="592"] Vineeth Kumar[/caption] മെലോഡ്രാമയുടെ ചുഴികളിലേക്ക് എളുപ്പം വീണുപോയേക്കാവുന്ന ഒരു പ്രമേയത്തെ സുരക്ഷിതമായി കരയിലെത്തിക്കാന്‍ കഴിഞ്ഞു എന്നതു തന്നെയാണ് വിനീതിന്റെ സിനിമയുടെ ഏറ്റവും വലിയ സവിശേഷത. അതോടൊപ്പം കഥ പൂര്‍ത്തീകരിക്കുകയോ എല്ലാ ചോദ്യങ്ങള്‍ക്കും ഉത്തരം നല്കുകയോ ചെയ്യേണ്ടുന്ന ഒരധികബാധ്യതയില്‍ നിന്നും സംവിധായകന്‍ മാറിനില്ക്കുകയും ചെയ്യുന്നു. നമ്മുടെ കാലത്തെ മികച്ച സിനിമകള്‍ അതുതന്നെയാണ് ചെയ്യുന്നത്. പ്രേക്ഷകരുടെ മനസ്സില്‍ പലരീതികളില്‍, പല നിറങ്ങളില്‍ അവ പൂര്‍ണമാവുന്നു.( 'സത്തിയം പലത് ' എന്നാണല്ലോ.) നേരംപോക്കിനായെത്തുന്ന അലസനായ ആസ്വാദകനാ(യാ)യിട്ടല്ല, നിറഞ്ഞ പങ്കാളിത്തമുള്ള പ്രേക്ഷകനാ(യാ)യിട്ടാണ് അത്തരം ചിത്രങ്ങള്‍ നമ്മെ പ്രതീക്ഷിക്കുന്നത്. ഈ ചിത്രത്തിലെ നായകകഥാപാത്രമായി വരുന്ന വിനോദ് (ടോവിനോ) ആരായിരുന്നു? അയാളുടെ ഭൂതകാലം എന്തായിരുന്നു, അയാള്‍ എന്തുകൊണ്ടാണ് അപ്രത്യക്ഷനാകുന്നത്? ഇത്തരം ചോദ്യങ്ങള്‍ക്കൊന്നുമുള്ള കണിശമായുള്ള ഉത്തരങ്ങള്‍ സിനിമയ്ക്കു ശേഷവും നമുക്കറിയില്ല. അതേസമയം അത്തരം ഉത്തരങ്ങള്‍ ഓരോരുത്തര്‍ക്കും പൂര്‍ത്തീകരിക്കാവുന്ന രീതിയില്‍ ചില സൂചനകള്‍ ചിത്രത്തിലുണ്ട്. ഓരോ സൂചനയും പ്രധാനവുമാണ്. അപ്രധാനമെന്നു തോന്നിക്കുന്ന രംഗങ്ങള്‍ പോലും കഥാഗതിയില്‍ പ്രാധാന്യം കൈവരിക്കുന്നത് തിരക്കഥയുടേയും സംവിധാനത്തിന്റെയും കെട്ടുറപ്പ് എടുത്തുകാട്ടുന്നു. 'അമ്മ' എന്ന് നായകന്‍ കൈയില്‍ പച്ച കുത്തുന്നതും തെരുവില്‍ നിന്നും അനാഥനായ ഒരു പട്ടിക്കുട്ടിയെ താമസസ്ഥലത്തേക്കു കൊണ്ടുവരുന്നതും ഉദാഹരണങ്ങളായിട്ടെടുക്കാം. ഓരോ കഥാപാത്രത്തിന്റെയും സ്വഭാവസവിശേഷതകള്‍ വളരെ സൂക്ഷ്മമായി ചിത്രീകരിക്കാനും അവരുടെ പെരുമാറ്റങ്ങളെ സ്വാഭാവികമാക്കാനും സംവിധായകനു കഴിഞ്ഞിരിക്കുന്നു. ഈ സിനിമ എന്നെ മറ്റൊരു സിനിമയുടെ ഓര്‍മ്മകളിലേക്കു കൊണ്ടുപോയി. അസ്ഗര്‍ ഫര്‍ഹാദിയുടെ എബൗട്ട് എല്ലി (About Elly). ചോരണം എന്ന അര്‍ത്ഥത്തിലല്ല; അത്തരം സിനിമകളുടെ സംസ്‌ക്കാരം ഉള്‍ക്കൊണ്ടു നിര്‍മ്മിച്ച സിനിമ എന്ന വിശ്വാസത്തില്‍. മികച്ച രചനകള്‍ വായിച്ചും കണ്ടും തന്നെയാണല്ലോ എപ്പോഴും പുതിയ സൃഷ്ടികള്‍ സംഭവിക്കുക. അങ്ങനെ ആലോചിച്ചപ്പോള്‍ വിനീത് തന്നെയാണ് എനിക്ക് 'എബൗട്ട് എല്ലി' എന്ന സിനിമ തന്നതും എന്നോര്‍മ്മ വന്നു. ദീര്‍ഘകാലമായുള്ള സൗഹൃദം വിനീതുമായി എനിക്കുണ്ട്. ലോകത്തിറങ്ങുന്ന ഏറ്റവും പുതിയ സിനിമകള്‍ കാണുന്ന പ്രേക്ഷകനും മലയാളത്തിലെ ചെറുകഥകളെ അവയുടെ ദൃശ്യസാദ്ധ്യതയില്‍ വായിക്കുകയും ചെയ്യുന്ന മികച്ച വായനക്കാരനുമാണ് അദ്ദേഹം. [caption id="attachment_344109" align="aligncenter" width="702"]![dear friend movie](https://cdn.boolokam.com/articles/2022/07/d2ee.jpg) **dear friend movie**[/caption] ചലച്ചിത്രമേളകളില്‍ പലപ്പോഴും വിനീതിനോടൊപ്പം സിനിമ കാണുമായിരുന്നു. കാണാന്‍ പോകുന്ന സിനിമകളെക്കുറിച്ച് വലിയ തയ്യാറെടുപ്പുകളോടെയാവും വിനീതിന്റെ വരവ്. അവയുടെ പ്രമേയം, സംവിധായകരെക്കുറിച്ചുള്ള വിവരങ്ങള്‍, വലിയ മേളകളില്‍ അവയ്ക്കു കിട്ടിയ പ്രേക്ഷകശ്രദ്ധ; എല്ലാം ആ തയ്യാറെടുപ്പുകളുടെ ഭാഗമാണ്. ഓരോ തവണ കാണുമ്പോഴും എന്റെ അഭിരുചിക്കിണങ്ങുന്ന ചിത്രങ്ങള്‍ കൊണ്ടുവന്നുതരുന്നതും ഓര്‍ക്കുന്നു. സിനിമാസ്‌നേഹകളായ, നമ്മുടെ എഴുത്തുമായി അടുപ്പമുള്ള സംവിധായകര്‍ തെരഞ്ഞെടുക്കുന്ന ചിത്രങ്ങള്‍ക്ക് ഒരു ഉറപ്പുണ്ടാവും. അവ ധൈര്യമായി കാണാം. (കെ.ബി വേണുവും എസ്. സുനിലും അങ്ങനെ സിനിമകള്‍ തന്നിട്ടുള്ള സംവിധായകസുഹൃത്തുക്കളാണ്.) അതുപോലെത്തന്നെ, സ്വന്തം സിനിമകള്‍ക്കുവേണ്ടി വലിയ മുന്നൊരുക്കങ്ങള്‍ നടത്തുന്നതാണ് വിനീതിന്റെ രീതി. പണ്ടൊരിക്കല്‍ അദ്ദേഹത്തിന്റെ കൊച്ചിയിലുള്ള വീട്ടില്‍ പോയപ്പോള്‍ പില്‍ക്കാലത്ത് എടുക്കാനുള്ള സിനിമകളില്‍ ഉപയോഗിക്കാനുള്ള ചില അപൂര്‍വമായ ഫ്രെയിമുകള്‍, ഒപ്പം ചേര്‍ക്കാനുള്ള സംഗീതം ഇവയെല്ലാം എന്നെ വിവരിച്ചു് കേള്‍പ്പിച്ചു തന്നിരുന്നത് ഓര്‍ക്കുന്നു. സിനിമ അത്രമേല്‍ തലയ്ക്കു പിടിച്ചിട്ടുള്ള ഒരാളാണ് വിനീത്. തുടര്‍ന്നുപോന്നിരുന്നുവെങ്കില്‍ ഒരു പക്ഷേ, ഉണ്ടാകുമായിരുന്ന നൃത്തത്തിന്റെ വലിയൊരു കരിയര്‍ വേണ്ടെന്നുവച്ചിട്ടാണ് അദ്ദേഹംസിനിമയില്‍ പ്രവര്‍ത്തിക്കുന്നത്. ഏറ്റവും ചെറിയ പ്രായത്തില്‍ കലാപ്രതിഭയായ വിദ്യാര്‍ത്ഥിയായിരുന്നു വിനീത്. സിനിമയോടുള്ള അഭിനിവേശം അദ്ദേഹത്തെ സംവിധാനത്തിലേക്ക് എത്തിച്ചു. ഡിയര്‍ ഫ്രണ്ട് ഒരു സംവിധായകന് അഭിമാനിക്കാവുന്ന ചിത്രമാണ്. സൂക്ഷ്മമായ ജീവിതചിത്രീകരണങ്ങള്‍ കൊണ്ട് സമ്പന്നമായ മികച്ച കലാസൃഷ്ടികള്‍ ഇനിയും വിനീത് കുമാര്‍ എന്ന സംവിധായകനില്‍ നിന്നുണ്ടാവും എന്ന വലിയ പ്രതീക്ഷയാണ് എനിക്കുള്ളത്.