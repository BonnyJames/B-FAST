---
author: Beaumaris
categories:
- Entertainment
comment_count: 0
date: 2022-07-14 06:33:34
draft: false
image: https://cdn.boolokam.com/articles/2022/07/fwfwfwff.jpg
like_count: 116030
share_count: 29123
tags:
- dear friend
- tovino thomas
- vineeth kumar
title: ഡിയർ ഫ്രണ്ട്സിനെ പിന്നെയും കുത്തിനോവിക്കാൻ മാത്രം കെൽപ്പുള്ള എന്ത് രഹസ്യം ആയിരിക്കും
  വിനോദ് പറയാതെ ബാക്കി വച്ചത് ?
view_count: 1989610
---

ചില സിനിമകൾ അങ്ങനെയാണ് അത് തിയേറ്ററിൽ ചലനങ്ങൾ സൃഷ്ടിച്ചില്ലെങ്കിലും പ്രേക്ഷകരുടെ മനസ്സിൽ വലിയ ചലനം സൃഷ്ടിക്കും. ഇപ്പോൾ ഒടിടിയുടെ സാദ്ധ്യതകൾ മുതലെടുത്തുകൊണ്ടു തിയേറ്ററിൽ അത്രമാത്രം ആവശ്യമെങ്കിൽ പോയാൽ മതി എന്ന് സമൂഹം ചിന്തിക്കുന്നു. അതുകാരണം പല നല്ല സിനിമകളും പരാജയപ്പെടുന്നു. അതിലൊന്നാണ് ഡിയർ ഫ്രണ്ട്. ഇപ്പോൾ നിറയെ പോസിറ്റിവ് റിവ്യൂകൾ ആണ് വരുന്നത്. ഏതാനും ചില ആസ്വാദകരുടെ അഭിപ്രായം വായിക്കാം. ഈ ചിത്രം നിങ്ങൾ കാണണം . നല്ല സിനിമകൾക്ക് സ്വീകാര്യത ലഭിക്കണം. **Rinu Raj** സ്വന്തം ജീവിതപങ്കാളി ആക്കാൻ താല്പര്യം കാണിച്ച അമുത,പെങ്ങളെ ഇവന് കെട്ടിച്ചുകൊടുത്താലോ എന്നാലോചിച്ച അർജുൻ, സൈക്കോളജിസ്റ്റ് ആയിട്ടും ബെസ്റ്റ് ഫ്രണ്ട്നെ പോലെ വിശ്വസിച്ച ജെന്നത്,അമ്മ മരിച്ചപ്പോൾ ബുള്ളറ്റ് എടുത്ത് ഹിമാലയം പോയി ചവാൻ പോയ കഥ വിശ്വസിച്ച നിഷ്കളങ്കനായ സജിത്,അനിയനെ പോലെ വിശ്വസിച്ച് കോടികളുടെ ബിസിനസ്സിൽ ഏക പാർട്ണർ ആക്കി കൂടെ നിർത്തിയ ശ്യാം, ഒപ്പം പറയാതെ തന്നെ 'കേടായ ജോയ്സ്റ്റിക്ക്ന് പകരം പുതിയത് ഓർഡർ ചെയ്ത് കൊടുത്ത' ഇവരുടെയെല്ലാം 'dear friend' വിനോദ്. Dear friend തുടങ്ങുന്നത് ചുറ്റുമുള്ളവർ നിർബന്ധിച്ച് സൂപ്പർ ഹീറോ വേഷംകെട്ടിക്കുന്ന... ആ വേഷത്തിൽ പുറംലോകത്തിന് മുന്നിൽ ഇറങ്ങാൻ ഒട്ടും താല്പര്യം കാണിക്കാത്ത.. ശേഷം അവരെ സന്തോഷിപ്പിക്കാൻ നിവർത്തി ഇല്ലാതെ ആ വേഷത്തിൽ പുറത്തേക്കിറങ്ങി പിന്നീട് സ്വയം അത് ആർത്തുല്ലസിക്കുന്ന.. അതിന് പോലീസിന്റെ പിടിയിലാകുന്ന... അതിൽ അങ്ങേ അറ്റം disturbed ആകുന്ന വിനോദിനെ കാണിക്കുന്നിടത്താണ്.ഏറ്റവും അവസാനം ബാക്കി വെക്കുന്ന ചോദ്യത്തിന് ഏറ്റവും ആദ്യമേ 'ഉത്തരം' പറഞ്ഞു വെച്ച എഴുത്തിന്റെ മാജിക്‌. അമുത തന്നെ പ്രൊപ്പോസ് ചെയ്യുമ്പോളും വിനോദ് അതിനെ യാതൊരു രീതിയിലും മുതലെടുക്കാൻ ശ്രമിക്കുന്നില്ല, പകരം അറിയാതെ അങ്ങനെയൊരു വൈബ് തന്നിട്ടുണ്ടെങ്കിൽ അതിന് മാപ്പ് ചോദിക്കുന്നു.മുന്നേ വഴക്കുണ്ടായതിന് സോറി പറയുന്നതിനൊപ്പം ജന്നത്തിനും അർജുനും ഒരു കുട്ടിയെ പറ്റിയുള്ള ആലോചനയുടെ സ്പാർക്കിട്ട് പോകുന്നത് പോലും വിനോദ് ആണ്. ജന്നതിന്റെ ഉപ്പയെ കാണാൻ പോകുമ്പോൾ അവർക്കൊപ്പം കൂടെ ഉള്ളതും കല്യാണത്തിന് സാക്ഷിയാകുന്നതും വിനോദ് ആണ്.ജന്നതിനെ ഏറ്റവും സമർത്ഥമായി കബളിപ്പിച്ച് വരുമ്പോളും അർജുനോട് അവൾ എത്രമിടുക്കിയായ സൈക്കോളജിസ്റ്റ് ആണ് എന്ന് പറഞ്ഞാണ് വിനോദ് പോകുന്നത്.ശ്യാമിന് ബിസിനസ്സിൽ പുതിയ ഐഡിയ അയി വരുന്നതും,കിട്ടുന്ന അവസരം മുതലെടുത്ത് പുതിയ കമ്പനിയെ ഐഡിയ പറഞ്ഞ് ഇമ്പ്രെസ്സ് ചെയ്ത് അവരെ അങ്ങോട്ടേക്ക് എത്തിക്കുന്നതും വിനോദ് ആണ്.വെള്ളമടിച്ച് വാള് വച്ച സജിത്തിനെ പൊക്കിയെടുത്ത് കൊണ്ടുപോയി കുളിപ്പിക്കുന്നതും,വീട്ടിലെ ദാരിദ്യത്തെ പറ്റി ബോധമില്ലാതെ പറഞ്ഞു കരയുമ്പോൾ വീട് പണിക്ക് 2 ലക്ഷം രൂപ കൊടുത്ത് സഹായിക്കുന്നത് വിനോദ് ആണ്. ![](https://cdn.boolokam.com/articles/2022/07/fwfwfwff.jpg)അതേ വിനോദ് തന്നെയാണ് 70 ലക്ഷം രൂപയുടെ തിരിമറി നടത്തിയ 2 വർഷം തങ്ങളെ സമർത്ഥമായി പറ്റിച്ച വിനോദ് എന്ന് അവർ ആദ്യമായി തിരിച്ചറിയുന്ന നിമിഷത്തിന് ശേഷം കാണിക്കുന്നത്, ഏതോ പാർട്ടിയിൽ വച്ച് ഒരു പെൺകുട്ടിയുടെ അടുത്ത് ബോധപൂർവം സൗഹൃദം സ്ഥാപിക്കാൻ ശ്രമിക്കുന്ന വിനോദിനെ ആണ്.തുടക്കത്തിൽ കംപ്ലീറ്റ് ഫ്രോഡ് ആയ ഒരു വിനോദിനെ ആണ് കണ്ടുകൊണ്ടിരിക്കുന്നത് എന്ന ഫീൽ തരുന്ന സീൻ വിനോദ് തന്റെ മ്യൂസിഷ്യൻ ആയ സുഹൃത്തിനെ ആ പെൺകുട്ടിക്ക് പരിചയപ്പെടുത്തുന്നിടത്ത് വീണ്ടും, അവസരങ്ങൾ ലഭിക്കാതെ മോശം അവസ്ഥയിൽ ഇരിക്കുന്ന സുഹൃത്തിന് വഴികാട്ടി ആകുന്ന,അമ്മയുടെ ആഗ്രഹപ്രകാരം അവന് മാട്രിമോണി അക്കൗണ്ട് ഉണ്ടാക്കുന്ന... അത്രയും വിശ്വസ്ഥനായ കൂട്ടുകാരൻ... Dear friend വിനോദിലേക്ക് തന്നെ തിരിച്ചെത്തുന്നു. ![](https://cdn.boolokam.com/articles/2022/07/ffwfff-1.png)കൂടെ ഉള്ള സമയം മുഴുവൻ എല്ലാവർക്കും അത്രയും നന്മ ചെയ്ത് അവരുടെ ഏറ്റവും വിശ്വസ്ഥനും അയിനിന്ന് ഒരുനിമിഷത്തിൽ പിന്നീടൊരു തിരിച്ചുവരവില്ലാതെ ഇറങ്ങിപോകുന്നിടത്താണ് വിനോദ് അത്രമേൽ ക്രൂരനാകുന്നത്. തെരുവിലുപേക്ഷിച്ച് പോയ നായയെ എടുത്ത് വളർത്തി സ്നേഹിച്ച് അതിനെ ഉപേക്ഷിച്ച് പോകാൻ മാത്രം മനസ്സ് മരവിച്ച യാതൊരു ദയയും അർഹിക്കാത്ത ക്രൂരനാണ് വിനോദ്.അതും അല്ലെങ്കിൽ ഉത്തരം തേടി എത്തുന്ന 'dear friends' നെ പിന്നെയും കുത്തിനോവിക്കാൻ മാത്രം കെൽപ്പുള്ള എന്ത് രഹസ്യം ആയിരിക്കും വിനോദ് പറയാതെ ബാക്കി വച്ചത്? *** **ഒരു സിനിമയിൽ നിന്ന് നിങ്ങളാഗ്രഹിക്കുന്ന ഒന്നും ഈ സിനിമ നിങ്ങൾക്ക് തരില്ല** **Subin Jose** ഒരു സിനിമയിൽ നിന്ന് നിങ്ങളാഗ്രഹിക്കുന്ന ഒന്നും ഈ സിനിമ നിങ്ങൾക്ക് തരില്ല. ആ ആഗ്രഹം മാറ്റി വച്ചാലോ, പലതും ഈ സിനിമ നിങ്ങൾക്ക് തരും.. ! അത്തരം ഒരു മാജിക്കാണ് വിനീതിൻ്റെ (ഡാൻസ്കാരൻ വിനീതോ, വിനീത് ശ്രീനിവാസനോ അല്ല … മുന്നാമൻ, വിനീത് കുമാർ ) ഡിയർ ഫ്രണ്ട്. പുതിയ മാതൃഭൂമി ആഴ്ച്ചപ്പതിപ്പിലെ സി എസ് വെങ്കിടേശ്വരൻ്റെ 'ഡിജിറ്റൽ തലമുറയുടെ ന്യൂജെൻ സിനിമകൾ' എന്ന ലേഖനവും ഈ സിനിമയും മുന്നിലെത്തുന്നത്, ആകസ്മികമായാണെങ്കിലും ഒന്നിച്ചാണ്. ഡിജിറ്റൽ സ്ഥലകാലരാശികളും, ആഖ്യാന ലോകങ്ങളും, കഥയില്ലായ്മയുടെ കഥയും, സ്വന്തം ലാപ് ടോപിലെ / ഫോണിലെ സിനിമയെ ഇഷ്ടപ്രകാരം, ഒരു സിനിമാറ്റിക് ടൈമിൽ കൂടുതൽ സമയമെടുത്ത് അപഗ്രഥിക്കുന്ന ആധുനികനായ കാണിയുടെ ജനാധിപത്യ സ്വാതന്ത്ര്യവും, ആഖ്യാനത്തിൽ കടന്ന് വരുന്ന ഡിജിറ്റൽ ഭാവനയും എന്നു വേണ്ട നവസിനിമയുടെ സ്വഭാവങ്ങളെല്ലാം ( പ്രസ്തുത ലേഖനത്തിൽ പറയുന്ന ) കീഴ്മേൽ മറിക്കുന്നു ഡിയർ ഫ്രണ്ട് എന്ന സിനിമയിലെ വിനോദ് എന്ന കഥാപാത്രം. ഈ സിനിമയുടെ അപനിർമ്മിക്കപ്പെട്ടിരിക്കുന്ന ഒടുക്കം ( climax ) ജൻമനാ ഉള്ളിൽ നിർമ്മിതമായ ഒരു നെരിപ്പോടിനെ ഊതി കത്തിച്ചിരിക്കുന്നു. അത് ഞാൻ തന്നെയാണെന്ന ശബ്ദം വീണ്ടും വീണ്ടും ഉള്ളിൽ മുഴങ്ങുന്നു. ( കോളേജ് പഠന കാലത്തെ Mr. ഫെയ്ക്ക് എന്ന അപരനാമം സിനിമ കഴിഞ്ഞും ഏറെനേരം ഉള്ളിൽ തികട്ടി നിന്നു ) അതുകൊണ്ട് മാത്രം എഴുത്തിനോടുള്ള മടി അൽപ്പനേരം നിർബന്ധിതമായി മാറ്റിവെക്കേണ്ടി വരുന്നു. ![](https://cdn.boolokam.com/articles/2022/07/hrhrhr-2.jpg)ആൺ - ആൺ അടുപ്പത്തെ ഗംഭീരമായി സൂചിപ്പിക്കുന്ന പദമാണ് Bromance - Brotherhood + Romance. ഇത്തരം സൗഹൃദങ്ങൾ ഉൾപ്പെടുന്ന ചങ്ങായി സെറ്റപ്പിൽ നിന്ന് എത്ര നിഗൂഢ സുന്ദരമായാണ് ഈ സിനിമ വഴുതിമാറുന്നത്. രണ്ട് പതിറ്റാണ്ട് മുന്നേ കോളേജ് വരാന്തകളിലും, ഹോസ്റ്റൽ മുറികളിലും മനപ്പൂർവ്വം സൃഷ്ടിച്ച്, രമിച്ച സുഖമുള്ള ഏകാന്തതയെന്ന മഹാ വ്യസനങ്ങളുടെ പുണ്യ നദി ടോവിനോയിൽ ഞാൻ കണ്ടു. അതിൽ വീണ്ടുമാഴുമോ എന്ന് ഞാൻ ഭയന്നു. കുത്തിന് പിടിച്ച് എന്നെ തിരിച്ചും പ്രണയിപ്പിക്കുകയും, അടുക്കും ചിട്ടയുമാർന്ന, വിശുദ്ധവും, സുതാര്യവുമായ സ്നേഹപ്പെരുമഴയാൽ എന്നെ കുതിർത്ത് സൂക്ഷിക്കുകയും ചെയ്യുന്ന കാലാകാലങ്ങളിലെ പെൺ സാന്നിധ്യങ്ങളാണ് ഞാൻ വിനോദായി മാറാത്തതിന് കാരണം എന്ന് സ്വയം മനസിലാക്കുന്നു … സിനിമയിൽ ബന്ധങ്ങളുടെ, സൗഹൃദങ്ങളുടെ, പ്രണയത്തിൻ്റെ നേരൊപ്പിക്കുന്ന ഉപകഥകൾ ഉപോൽബലകമായി കെട്ട് പിണയുകയും, അതേ സമയം നമുക്ക് ഇഷ്ടപ്പെടാൻ പ്രയാസമുള്ള, മനസ്സിലാക്കാൻ പ്രയാസമുള്ള പല കാര്യങ്ങളെയും ഹൈലൈറ്റ് ചെയ്യുകയും ചെയ്യുന്നു. ഇങ്ങോട്ട് ( അങ്ങോട്ടും ) ഒരുപാട് ഇഷ്ടമുള്ള ഒരു തമിഴ് അഴകിയെ - ആ ബന്ധത്തെ നമുക്ക് മനസ്സിലാകാത്ത, ഒരു പക്ഷേ വിനോദിന് മാത്രം മനസ്സിലാവുന്ന കാരണത്താൽ സിനിമ അപ്രത്യക്ഷമാക്കുന്നു. നിശ്ച്ചിത സമയത്തിന് ശേഷം ഒരു ക്രൈം ടോൺ സിനിമയിലേക്ക് ഒഴുകിയെത്തുന്നുണ്ട്, എന്നാൽ അതിനുള്ള മറുപടികളിലേക്കൊന്നും ഒരിക്കലും ആരും എത്തിച്ചേരുന്നുമില്ല. അല്ലെങ്കിലും എല്ലാ ചോദ്യങ്ങൾക്കും മറുപടികളുണ്ടെങ്കിൽപ്പിന്നെ ചോദ്യങ്ങളുടെ പ്രസക്തി എന്താണ് … സംഗീതം ഉപേക്ഷിച്ച ഒരു മനുഷ്യൻ, അമ്മയെ ഉപേക്ഷിച്ച ഒരു മനുഷ്യൻ ( രണ്ടും ഒന്നല്ലേ … ! ) പോയ് മറഞ്ഞതിനു ശേഷവും താനായിരുന്ന ഇടങ്ങളിൽ അവശേഷിപ്പിച്ച കരുണയുടെ വിത്തുകൾ - ചെഴിയൻ എന്ന ലാബ് നായ്ക്കുട്ടി, തമിഴിൽ ചെഴിയൻ എന്നാൽ blessed എന്നർത്ഥം, സ്വയം ബേക്ക് ചെയ്ത കേക്കിൻ്റെ മധുരം… സുഹൃത്തിന് വേണ്ടി ആമസോണിൽ വരുത്തുന്ന ജോയ് സ്റ്റിക്… ഇതൊക്കെ നൻമ - തിൻമകളുടെ പെൻഡുലം പോലെ പ്രേക്ഷകനിൽ സജീവമായി ചലനങ്ങൾ സൃഷ്ടിക്കുന്നു. സാമ്പത്തികമായി എട്ടു നിലയിൽ പൊട്ടിയ സിനിമയാണ് ഡിയർ ഫ്രണ്ട്. പക്ഷേ എൻ ശശിധരൻ മാഷ് സിനിമ ഇറങ്ങിയ ഉടനെ ഭാവിയുടെ മലയാള സിനിമ എന്ന രീതിയിൽ ഒരു കുറിപ്പിടിരുന്നു ഇതിനെപ്പറ്റി. അത്രയൊന്നും പറയാൻ ഞാനാളല്ല … അവനവന് നിർവ്വചിക്കാൻ ഒരു സിനിമ …അതാണ് ഡിയർ ഫ്രണ്ട് ഇനിയുമെഴുതാനുണ്ട് … മടിയായി … പോകണം / മാറണം / ഒഴിവാക്കണം / വിനോദിനെ ( ! ) പ്പോലെ . **എൻ ശശിധരൻ മാഷിന്റെ കുറിപ്പ്** _**"മുഖ്യധാരാ സിനിമയെ സൂക്ഷ്മമായി പിൻതുടരുന്ന ഒരാളല്ല ഞാൻ . ഇന്ന് വിനീത്കുമാർ സംവിധാനം ചെയ്ത 'ഡിയർഫ്രന്റ് 'എന്ന സിനിമ കാണുകയുണ്ടായി. വാസ്തവത്തിൽ എന്നെ സംബന്ധിച്ച് ഒരു വിസ്മയമായിരുന്നു ആ സിനിമ . രൂപകൽപന , കഥ, തിരക്കഥ, സംഭാഷണം , ഛായാഗ്രഹണം , പശ്ചാത്തല സംഗീതം , സംവിധാനം എന്നീ നിലകളിലെല്ലാം അത് മലയാളസിനിമ നേടിയ ഔന്നത്യത്തിന്റെയും സാങ്കേതിക മികവിന്റെയും ഉത്തമ മാതൃകയാണ്. പ്രമേയപരമായി അത് സമകാലിക യുവത്വത്തിന്റെ സംഘർഷങ്ങളുടേയും ആസക്തികളുടേയും ജീവിതവിപര്യയങ്ങളുടേയും ചോരയിറ്റുന്ന ഒരു ഏടാണ്. വരുംകാലങ്ങളിൽ നമ്മുടെ സിനിമ എങ്ങനെയായിരിക്കും അഥവാ എങ്ങനെ ആയിരിക്കണം എന്നതിന്റെ ഒരു ഉദാത്ത മാതൃക. നടീനടൻമാരില്ല, കഥാപാത്രങ്ങൾ മാത്രമേ ഈ സിനിമയിലുള്ളൂ. ടോവിനോയുടേയും ദർശനാ രാജേന്ദ്രന്റേയുമടക്കം മുഴുവൻ അഭിനേതാക്കളുടേയും പ്രകടനം മികച്ചതാണ്. വർത്തമാനത്തേയും ഭാവിയേയും പ്രവചിക്കുന്ന പുതിയ ജനുസിലുള്ള ഒരു സിനിമ കാണാൻ കഴിഞ്ഞതിലുള്ള എന്റെ സന്തോഷം ചെറുതല്ല."**_ *** **Josemon Vazhayil** **ആർക്കും പിടികിട്ടാത്ത വിനോദ്....** (ഇത്തിരി സ്പോയിലർ ഉണ്ട്) 8-10 കൊല്ലത്തെ മുംബൈ ബാച്ചിലർ ലൈഫിൽ കൂടെ ജീവിച്ച് friends ആയവർ ഒരുപാടുണ്ടായിരുന്നു. dear friends ആയവർ കുറച്ചും. ചില ബാച്ചിലർ ലൈഫ് സിനിമകൾ കാണുമ്പോൾ ഓർമ്മയിൽ ഓടിയെത്തുന്നത് ആ ചുരുക്കം dear friends ആണ്. നെറ്റ്ഫ്ലിക്സിൽ dear friends കണ്ടപ്പോഴും ഞാൻ അവരെയൊക്കെ ഓർത്തു. ട്രാവൽ ഏജൻസിയിൽ ആയിരുന്ന Deepu John ... പ്രോഗ്രാമറായിരുന്ന Shils Jacob ... പിന്നെ Fredy Jose , ജോസഫ്, അജയ്.... പിന്നെയൊരു മിൻ്റോ. ദീപുവും ഷിൽസുമൊക്കെ ഒരു വിളിക്കപ്പുറെ ഇന്നുമുണ്ട് സ്വന്തമായി... dearest friends ആയി...!! dear friends ലെ ടൊവീനോയുമായി സ്വഭാവം കൊണ്ട് വ്യത്യാസമുണ്ടെങ്കിലും, ഞാനുമായി friendship ഒന്ന് സ്ട്രോംഗാവുന്നതിനിടയിൽ പെട്ടൊന്നൊരു ദിനം ദുബായിൽ ജോലി കിട്ടിയെന്നും പറഞ്ഞ് പോയ മിൻ്റോ. പിന്നെ കാലങ്ങളോളം ഒരു ഫോണോ മെസേജോ ഇല്ലാ. അൻവേഷിക്കാൻ വഴികളുമില്ലാ...! കുറെ വർഷങ്ങൾക്ക് ശേഷമാണ് അവനെക്കുറിച്ച് കേൾക്കുന്നതും ഒന്ന് സംസാരിക്കുന്നതും. പിന്നെയുള്ളത്, എവിടെയൊക്കെയോ ബേസിലിൽ ഞാൻ എന്നെത്തന്നെ കാണുന്നുണ്ടായിരുന്നു. (ബേസിലിൻ്റെ ഏറ്റവും ബെസ്റ്റ് അഭിനയങ്ങളിൽ ഒന്നായിരുന്നു ഇത്) ഇൻ്റർവ്യൂവുകളിൽ ഇംഗ്ലീഷും ഹിന്ദിയും ഒന്നുമറിയില്ലാല്ലേ എന്ന ചോദ്യത്തിന് ‘ഡിസൈനിംഗ് ആണെൻ്റെ ഭാഷ‘ എന്ന് പറഞ്ഞ് ജോലി നേടിയത്... അടിച്ച് വീലായി വാള് വച്ചവസാനം ഷിൽസോ ദീപുവോ ബാത്റൂമിൽ കൊണ്ട്പോയി ഇരുത്തി തലയിൽ വെള്ളം കമഴ്ത്തണ സീനൊക്കെ ഇന്നും ഇങ്ങനെ മങ്ങാതെ തെളിയുന്നു മനസിൽ. ഞാൻ പിന്നെ എപ്പഴോ വെള്ളമടി നിറുത്തി, പക്ഷെ അത് അതിലും വലിയ പാരയാണ്... ഏതവനെങ്കിലും പാമ്പായി വാള് വച്ചാൽ അത് ക്ലിയർ ആക്കുന്ന പണി ബോധമുള്ളവൻ്റെ ആണല്ലോ...!! അതുകൊണ്ട് യു നോ...!! ![](https://cdn.boolokam.com/articles/2022/07/ffff.webp)ബാച്ചിലർ ലൈഫ് അങ്ങനെയാണ് എല്ലാവരും സ്ട്രഗിൾ ചെയ്യുകയാണ്. അതിന് മുംബയും ബാംഗ്ലൂരും ഒരു ഇടത്താവളമാണ് രക്ഷപെടാൻ ഒരു ബെയ്സ്. അതിനിടയിൽ കണ്ടുമുട്ടുന്നവരും കൂടെനടക്കുന്നവരും പലരുമുണ്ട്. അതിനിടയിൽ ചിലർക്ക് നമ്മൾ നല്ല friends ആവുന്നു. ചിലർ നമ്മുടെ നല്ല friends ആവുന്നു. അവർ വിട്ട്പോകുമ്പോഴും നമുക്ക് അവരെ വിടാൻ ആവാതത്ര സൗഹൃദം മനസിലിങ്ങനെ കിടക്കുന്നു. അതല്ലേ അവരുടെ dear friend വിനോദിനെ തേടി അവർ അലഞ്ഞുകൊണ്ടേയിരുന്നത്? അവസാനം വേദനയോടെ തിരിഞ്ഞു നടന്നത്...! ആർക്കും പിടികിട്ടാത്ത വിനോദ്.... അമ്മ എന്ന് കൈയിൽ പച്ച കുത്തിയ വിനോദിന് കൂടെ കൂടെ പറയാൻ കഥ ഒന്നേയുള്ളു... അമ്മ എന്ന കഥ. അതിനേക്കാൾ നല്ലൊന്ന് വേറേയില്ലായെന്ന് വിനോദ് തന്നെ സമ്മതിക്കുന്നുമുണ്ട്. സ്വയം പോലും അറിയാതെ അമ്മയെ കൂടെ കൊണ്ടുനടക്കുകയല്ലേ വിനോദ് എന്നെനിക്ക് തോന്നി. അവൻ്റെ ജീവിതം അമ്മയിലാണ് ഓടുന്നത് തന്നെ. ചിന്തിച്ചപ്പോൾ വിരോധാഭാസം പോലെ. വിനോദിനെക്കുറിച്ചുള്ള ചോദ്യങ്ങൾ പലതും ബാക്കിവച്ചാണ് സിനിമ തീരുന്നത്... അവിടെ നമ്മൾ ജന്നത്തിനും അർജുനനും സജിത്തിനുമൊപ്പം തിരിച്ച് നടക്കുകയാണ്. ഒരുപക്ഷെ ജന്നത്തിനാവണം ഏറ്റവും ഫീൽ ചെയ്തത്. അവൾ പഠിച്ച സൈകോളജിക്കും മനസിലാകാൻ കഴിയാതെ പോയൊരാൾ. മറ്റാരെയുകാൾ വിനോദിനെ എനിക്കറിയാം എന്ന് ചിന്തിച്ചിരുന്ന ജന്നത്ത്. എന്നിട്ട്... സജിത്, അവനു ലഭിച്ച സൗഹൃദത്തിൻ്റെ, അതിൻ്റെതായി കിട്ടിയ സഹായത്തിൻ്റെ എല്ലാം കടപ്പാടുമായിട്ടാണ് വിനോദിനെ തേടി നടക്കുന്നത്... പക്ഷെ നിരാശയും നിർവികാരതയും മനസിലേറി തോറ്റുമടങ്ങുന്ന സജിത്. ![](https://cdn.boolokam.com/articles/2022/07/ge.webp)അറിയാൻ ബാക്കിയായതിൽ ചിലതെങ്കിലും അറിഞ്ഞിട്ട് പോകാൻ കാത്ത് നിന്ന അർജുൻ. ശ്യാമിന് തൻ്റെ ആഗ്രഹങ്ങളെ മടക്കിക്കെട്ടി മറ്റൊരു ജീവിതത്തിലേക്ക് കടക്കാൻ കാരണക്കാരനായ തൻ്റെ പാർട്ട്ണർ friend നെ ഒന്ന് കാണാൻ അവസരമുണ്ടായിരുന്നെങ്കിലും അതിൻ്റെ ആവശ്യമില്ലായെന്ന് ശ്യാം തിരിച്ചറിയുന്നു. ചിലർ ജീവിതത്തിൽ വന്ന് പോകുമെങ്കിലും അവരെ മനസിലാക്കാൻ അത്ര എളുപ്പമല്ലാ. കാരണം പറയാതെ പടിയിറങ്ങാൻ ആരോടും പറയാൻ ആഗ്രഹിക്കാത്ത അവരവരുടേതായ കാരണങ്ങളുമുണ്ടാവും... അങ്ങനെയാണ് ജീവിതങ്ങൾ....!! ഒരു ഇൻ്റർവ്യൂവിൽ മമ്മൂട്ടി മുരളിയെക്കുറിച്ച് പറഞ്ഞത് ഓർക്കുന്നു..., പെട്ടന്നൊരു ദിവസം മുരളി മമ്മൂട്ടിയോട് മിണ്ടാതായി... കാരണം പറയാതെ മുരളി ലോകത്തോട് തന്നെ വിടപറയുകയും ചെയ്തു. അതോർത്ത് മമ്മൂട്ടിക്ക് ഇന്നും വേദനിക്കുന്നു എന്ന്...!!! *** &nbsp;