---
author: Beaumaris
categories:
- Entertainment
comment_count: 0
date: 2023-05-16 16:31:20
draft: false
image: ''
like_count: 79681
share_count: 27587
tags:
- dahaad
- Gulshan Devaiah
- Sohum Shah
- sonakshi sinha
- Vijay Varma
title: ലൗ ജിഹാദ് ഉൾപ്പെടെയുള്ള കാലിക പ്രസക്തിയുള്ള പല വിഷയങ്ങളും, മനഃപൂർവ്വം കുത്തി
  തിരുകാതെ, കഥയുടെ ഭാഗമായി തന്നെ ചർച്ച ചെയ്യുന്നുണ്ട്
view_count: 1270174
---

**Shaju Surendran** **ദഹാട് (Dahaad)** വിഷയം സീരിയൽ കില്ലർ vs പോലീസ്, പൂച്ചയും എലിയും കഥ തന്നെ..! പക്ഷേ കേരളാ സ്റ്റോറിയൊക്കെ ഇറങ്ങി ചർച്ചാ വിഷയമായി നിൽക്കുന്ന ഈ സമയത്ത്, ലൗ ജിഹാദ്, ഉൾപ്പെടെയുള്ള കാലിക പ്രസക്തിയുള്ള പല വിഷയങ്ങളും, മനഃപൂർവ്വം കുത്തി തിരുകാതെ, കഥയുടെ ഭാഗമായി തന്നെ ചർച്ച ചെയ്യുന്നുണ്ട്, ഈ സീരീസ്. ഇതിലെ "calm and cool" കില്ലറെ അവതരിപ്പിച്ചിരിക്കുന്ന രീതി ഗംഭീരം എന്നേ പറയേണ്ടൂ. വളരെ പതിഞ്ഞ താളത്തിൽ, തീരെ ലൗഡ് അല്ലാതെ, മെല്ലെ മെല്ലെ അയാളുടെ ചെയ്തികൾ ഓരോന്നായി കാണിച്ച്, അയാൾ എത്രത്തോളം ഭയങ്കരനും, കൗശലക്കാരനുമാണെന്ന് പതിയെ പ്രേക്ഷകർക്ക് കാട്ടികൊടുക്കുന്നു. പോലീസ് അയാളെ പറ്റി പറയുന്ന "ക്ലാസ്സിക്ക് കില്ലർ" എന്ന വിശേഷണം തീർത്തും അനുയോജ്യം. കില്ലറായി നടിച്ച ആളും ഗംഭീരം (ആളെ പറഞ്ഞാൽ ആദ്യ ഭാഗങ്ങളിലെ ആസ്വാദനത്തെ ചെറുതായി ബാധിക്കും). പുള്ളിയുടെ പല പ്രവൃത്തികളും കണ്ടപ്പോൾ കൂടത്തായി ജോളി കേസ് ഓർമ്മ വന്നു. https://youtu.be/5KaLhGFL51U നായിക നാം കണ്ടിട്ടുള്ള ഏതൊരു "angry young cop", നെയും പോലെയും വീര ശൂര പരാക്രമിയാണ്. സോനാക്ഷിയുടെ well built ശരീര ഭാഷയും, മുഖ ഭാവങ്ങളുമൊക്കെ ആ വേഷത്തിന് എന്ത് കൊണ്ടും ചേർന്നത് തന്നെ. പ്രകടനം കൊണ്ടും, ആകാരസൗഷ്ഠവം കൊണ്ടും അവരല്ലാതെ ആ വേഷത്തിന് വേറൊരു ഓപ്ഷൻ ഇല്ല എന്ന് തന്നെ പറയാം. മാസ്സ് ഡയലോഗ് ഒക്കെ പറയുമ്പോ ശത്രുഘ്നനൻ സിൻഹയെ ഓർമ്മ വന്നു. തലാഷ്, ഗോൾഡ് ഒക്കെ ഒരുക്കിയ സംവിധായിക റീമ കാഗ്റ്റി, രുചിക ഒബെറോയ്, സോയ അക്തർ എന്നിവർ ചേർന്നൊരുക്കിയ തിരക്കഥ പ്രേക്ഷകരെ ഒറ്റയിരിപ്പിനു മുഴുവൻ സീസണും കാണാൻ പ്രേരിപ്പിക്കുന്ന തരത്തിൽ ത്രില്ലിംഗും, വേഗമേറിയതുമാണ്. റീമ കാഗ്റ്റി, രുചിക ഒബെറോയ് എന്നിവരാണ് സംവിധായകർ. രാജസ്ഥാന്റെ കുന്നും, മലകളും, മരുഭൂമിയുമൊക്കെ ചേർന്ന, നിഗൂഢത നിറഞ്ഞ ഭൂപ്രകൃതി മുൻപും പല ത്രില്ലർ ചിത്രങ്ങളുടെയും പശ്ചാത്തലമായിട്ടുണ്ട്. ഇവിടെയും അത്‌ വിദഗ്ദമായി ഉപയോഗിച്ചിരിക്കുന്നു. മികച്ച കാഴ്ച്ചാനുഭവം സമ്മാനിച്ച 'ദഹാട്' എന്ന വെബ് സീരീസ് ആമസോൺ പ്രൈമിൽ ലഭ്യമാണ്.