---
author: Beaumaris
categories:
- Entertainment
comment_count: 0
date: 2022-08-29 07:21:50
draft: false
image: https://cdn.boolokam.com/articles/2022/08/ggg-2.webp
like_count: 44251
share_count: 10615
tags:
- Bibin Joy
- prithviraj
- ratheesh ambat
- San Geo
- theerppu movie
title: ക്രാഫ്റ്റ് ഉള്ള ഒരു സംവിധായകന്റെ രണ്ടാം സിനിമയും ബോക്സ് ഓഫീസിൽ കാലിടറുന്നതിൽ
  വിഷമം ഉണ്ട്
view_count: 572765
---

**San Geo** ക്രാഫ്റ്റ് ഉള്ള ഒരു സംവിധായകന്റെ രണ്ടാം സിനിമയും ബോക്സ് ഓഫീസിൽ കാലിടറുന്നതിൽ വിഷമം ഉണ്ട്. ആദ്യ സിനിമ കമ്മാരസംഭവം പിന്നീട് ക്ലാസിക്ക് ആയി വാഴ്ത്തപ്പെട്ടു. പക്ഷെ ഈ സിനിമയ്ക്ക് അതിനുള്ള ഗുണമോ നിലവാരമോ ഇല്ല. ഭ്രമരം എന്ന മുരളിഗോപിയുടെ മുഖം ആദ്യമായി കണ്ട സിനിമയുമായി സാമ്യമുള്ള കഥ. ചെറുപ്പത്തിൽ ഒന്നിച്ചു പഠിച്ച നാല് സുഹൃത്തുക്കൾ വർഷങ്ങൾക്ക് ശേഷം പ്രത്യേക സാഹചര്യത്തിൽ ഒത്തു കൂട്ടുന്നു, അതിലൊരാൾ പഴയ ചില കണക്കുകൾ തീർക്കാൻ ശ്രമിക്കുന്നു എനിങ്ങനെ ഒന്ന് രണ്ട് വരിയിൽ പറയാവുന്ന ഒരു സാധാരണ കഥയിലേക്ക് മതവും രാഷ്ട്രീയവും ചരിത്രവും കൂടി ബലമായി ഇൻജെക്ട് ചെയ്തിരിക്കുകയാണ്. എനിക്ക് സിംപിൾ സ്റ്റെപ്പ് അറിയില്ല എന്ന മട്ടിൽ ഇന്റലക്ച്വൽ സ്റ്റോറികൾ മാത്രമേ ഞാൻ ചെയ്യൂ എന്നുള്ള മുരളി ഗോപിയുടെ നിർബന്ധമാകണം സിനിമ ഇത്രയും വഷളാകാൻ കാരണം. പ്രിത്വിയെ നാടക അഭിനയത്തിന്റെ പേരിലും കപട നിലപാടുകളുടെ പേരിലും വിമർശിക്കാറുണ്ടെങ്കിലും അദ്ദേഹം അപാര അഭിനയ ശേഷി ഉള്ള ആളാണ് എന്നതിൽ വെട്ടുകിളിക്ക് ഒരു തർക്കവും ഇല്ല. എന്നാൽ സാധാരണ കഥയിൽ രാഷ്ട്രീയവും മതവും ചരിത്രവുമൊക്ക മുരളി എങ്ങനെ തള്ളിക്കയറ്റിയോ അതേ പോലെ തന്നെ സാധാരണ കഥാപാത്രത്തിലേക്ക് അനാവശ്യമായ നാടകീയതയും വോയിസ്‌ മോഡ്ലേഷനുമൊക്ക തള്ളി കയറ്റി അവയെ അസഹ്യമാക്കി മാറ്റുന്നുണ്ട് പ്രിത്വി. നിലവിൽ സൂചിത്രേച്ചിയെക്കാളും കൂടുതൽ ലാലേട്ടനോട് അടുപ്പമുള്ള പ്രിത്വി പണ്ട് ഭ്രമരത്തിൽ ലാലേട്ടൻ ചെയ്ത സിംപിൾ ആൻഡ് പവർഫുൾ വേഷം ഒന്ന് ചോദിച്ചും കണ്ട്മൊക്കെ പഠിച്ചാൽ നന്നായിരിക്കും. ഗാന്ധിയുടെ കണ്ണാടി, സ്റ്റാലിന്റെ ചുരുട്ട്, ചെഗുവേരയുടെ അണ്ടർവെയർ എന്നൊക്ക പറഞ്ഞു ഒരു കൂട്ടം ബിംബങ്ങൾ കാട്ടി പ്രേക്ഷകരെ കൊണ്ട് ബലമായി ചിന്തിക്കാൻ പ്രേരിപ്പിക്കുന്നുണ്ട് ഇതിൽ. ആ ബലപ്രയോഗത്തിന് വഴങ്ങാതെ പ്രേക്ഷകർ ഈ സിനിമ തള്ളിക്കളയുമ്പോൾ അതിന് പ്രേക്ഷകരുടെ ബുദ്ധിയില്ലായ്മയെ അല്ല പഴിക്കേണ്ടത്, ഇന്ന് മുതൽ കേരളത്തിൽ എല്ലാവരും പിസ്സയും നൂഡിൽസും കഴിച്ചാൽ മതി എന്നപോലെയുള്ള വിഡ്ഢി തീരുമാനം എടുത്ത നിങ്ങളുടെ ബുദ്ധി ഇല്ലായ്മയെ ആണ്. ഇനി ഈ സിനിമയിൽ നിന്ന് എനിക്ക് മനസ്സിലായ ഒരു കാര്യം കൂടി പറഞ് അവസാനിപ്പിക്കാം. മുരളി ഗോപിയും, പൃഥ്വിയും കമ്മി പുതപ്പ് അണിഞ്ഞ സംഘികൾ ആണ് എന്നത് രഹസ്യം അല്ലല്ലോ? എന്നാൽ സംഘ രാഷ്ട്രീയം ശരി അല്ല എന്ന് ഈ സിനിമയിൽ കാണിക്കുന്നു. അത് അതിന്റെ വിപരീത അർത്ഥത്തിൽ എടുക്കുമ്പോൾ ഈ സിനിമയിൽ എല്ലാം തല തിരിച്ചാണ് മനസ്സിലാക്കേണ്ടത് എന്നത് മനസ്സിലാകും. അതായത് ഇതിൽ ശരി എന്ന് പറഞ്ഞിരിക്കുന്നത് തെറ്റും, തെറ്റ് എന്ന് പറഞ്ഞിരിക്കുന്നത് ശരിയുമാണ് എന്നർത്ഥം. അതേ യുക്തി ഉപയോഗിച്ചാൽ ഇതിൽ ബുദ്ധിയില്ലാത്ത പാവം മുസ്ലീം എന്ന് പറഞ്ഞിരിക്കുന്നത് ഹിന്ദുവിനെയും, കച്ചവട ബുദ്ധിയുള്ള ഹിന്ദു എന്ന് പറഞ്ഞിരിക്കുന്നത് മുസ്‌ലിമിനേയും ആണ് എന്ന് മനസിലാക്കാം. ആ ചിന്ത മനസ്സിൽ വെച്ചുകൊണ്ട് ഈ സിനിമ കണ്ടാൽ ഇതിൽ മുരളി ഗോപി ഉദ്ദേശിക്കുന്ന ചിലതൊക്കെ പതിയെ തെളിഞ്ഞു വരും. ** **Bibin Joy** മുരളി ഗോപിയെന്ന പരന്ന വായന ഉള്ള നടനും തിരക്കഥാകൃത്തിലും പൂർണ്ണമായും വിശ്വാസമുള്ളതുകൊണ്ടുതന്നെയാണ് തീർപ്പ് കാണാൻ തീർപ്പെടുത്തത്. ഒരോ വാക്കിലും എന്തോ ഒളിപ്പിച്ച് വയ്ക്കുന്ന മന്ത്രികത അദ്ദേഹത്തിൽ എഴുത്തിൽ കാണാറുണ്ട് .അതുകൊണ്ടുതന്നെ തിയറ്ററിൽ വലിയ വിജയമായിലെങ്കിലും അദ്ദേഹത്തിൻ്റെ പല സിനിമകളും എന്നും എന്നിലെ പ്രേക്ഷകനെ തൃപ്തിപ്പെടുത്തിയിട്ടുണ്ട്. കാലങ്ങൾക്ക് മുമ്പ് മൂന്ന് സുഹൃത്തുകളുടെ കുടുംബങ്ങളുടെ ഇടയിൽ നടന്ന ഒരു ചതിയുടെ പ്രതികാരം പുതിയ കാലഘട്ടത്തിൽ ആ കൂട്ടുകാരുടെ ഇടയിൽ നടക്കുന്നതാണ് കഥ .മുരളി ഗോപിയുടെ തൂലികയിൽ നിന്നാന്ന് ഈ കഥ ജനിച്ചതുകൊണ്ട് തന്നെ ഒറ്റ ലെയറിൽ എന്തായാലും കഥ കടന്നു പോകില്ല അതിൻ്റെ പശ്ചാത്തലമായി സമകാലിക രാഷ്ട്രീയ, മതപരമായ എല്ലാം കൂട്ടി ചേർക്കുമെന്ന് ഉറപ്പാണ് അത് ഭംഗിയായി നിർവഹിച്ചിട്ടുണ്ട്. ![](https://cdn.boolokam.com/articles/2022/08/ggg-2.webp)ഹിറ്റ്ലറും, ഗാന്ധിയും, സദാം ഹുസൈനും, ചെഗുവേര ,ചാപ്ലിൻ തുടങ്ങി സകലമാന ആളുകളെയും പരാമർശിച്ച് തന്നെയാണ് സിനിമ നീങ്ങുന്നത്. ന്യൂനപക്ഷ, ഭൂരീപക്ഷ വർഗ്ഗീയതയെയും ബാലൻസ് ചെയ്ത് തന്നെ വിമർശിക്കുന്നുണ്ട്. പുരാവസ്തു തട്ടിപ്പുക്കാരൻ മോൺസൺ പോലും ഇതിൽ നിന്നും രക്ഷപ്പെടുന്നില്ല. OTT യ്ക്ക് വേണ്ടി എടുതതാണെന്ന വിമർശനങ്ങളെ അരമണിക്കൂർ കൊണ്ട് തന്നെ കാറ്റിൽ പറത്തുന്നുണ്ട് സിനിമ. മതസൗഹൃദം കാണിക്കുന്ന പഴയ കാലഘട്ടങ്ങളൊക്കെ ക്ലീഷേ ആണെങ്കിലും സിദ്ധിക്ക് എന്ന നടനിൽ നിന്നുള്ള പ്രകടനമായിരിക്കും ഒരു പരിധി വരെ അതിനെ പ്രതിരോധിച്ചിരിക്കുന്നത്. ആർട്ട് വർക്കിന് നല്ലൊരു കൈയ്യടി നല്ക്കേണ്ടിയിരിക്കുന്നു. കമാരസംഭവത്തിലൂടെ ഞെട്ടിച്ച രതീഷ് അമ്പാട്ട് ഇനിയും നമ്മളെ വിസ്മയിപ്പിക്കുമെന്ന് ഉറപ്പാണ്. ഇതൊരു താരത്തിൻ്റെയും സിനിമയല്ല പൃഥിരാജ്, വിജയ് ബാബു, ഷൈജു കുറുപ്പ്, ഇന്ദ്രജിത്ത് എന്നിവർക്കെല്ലാം തുല്യമായ വേഷവും സിനിമയിലുണ്ട് ഭംഗിയായി അവർ അത് ചെയ്ത് വച്ചിട്ടുണ്ട്. പ്രതികാരത്തിലും നമ്മൾ ശീലിച്ച ധാരണകൾക്കപ്പുറത്തേക്കാണ് ക്ലൈമാക്സ് നമ്മെ കൈപിടിച്ച് കൊണ്ടു പോകുന്നത്. സിനിമയെ ഗൗരവമായി സമീപിക്കുന്നവരെ തൃപ്തിപ്പെടുത്താവുന്ന സിനിമ. എല്ലാവർക്കും ഇഷ്ടമാകുമോ എന്ന ചോദ്യത്തിന് ഉത്തരം നല്ക്കാനും പറ്റില്ല.OTT യിൽ വരുമ്പോൾ സിനിമയുടെ കൂടുതൽ ലെയറുകൾ ഇഴകീറി പരിശോധിക്കപ്പെട്ട് നിരൂപക പ്രശംസ കിട്ടാൻ സാദ്ധ്യത ഉള്ള സിനിമയാണ്.