---
author: Beaumaris
categories:
- Entertainment
comment_count: 0
date: 2022-07-14 15:33:14
draft: false
image: https://cdn.boolokam.com/articles/2022/07/d111.png
like_count: 95134
share_count: 34815
tags:
- anurag kashyap
- basil poulose
- nithin lukos
- paka
- paka malayalam movie
- Ramesh Perumpilavu
title: പകയില്ലാത്ത ലോകവും സമാധാനത്തിൻ്റെ പുഴയുമാണ് നാളെയുടെ പ്രതീക്ഷ
view_count: 1915272
---

**പകയില്ലാത്ത ലോകവും സമാധാനത്തിൻ്റെ പുഴയുമാണ് നാളെയുടെ പ്രതീക്ഷ** **രമേഷ് പെരുമ്പിലാവ്** നമുക്കു തുല്യരായവരെ നാം വെറുക്കുന്നു. കാരണം, അവര്‍ തുല്യരാണ്. നമുക്ക് താഴെയുള്ളവരെ വെറുക്കുന്നു, നമുക്കു തുല്യരാകുമോ എന്ന ഭയത്താലാണത്. നമുക്ക് മുകളിലുള്ളവരെ വെറുക്കുന്നു, കാരണം അവര്‍ നമ്മുടെ മുകളിലാണ്. മറ്റുള്ളവരുടെ ആത്മീയവും ഭൗതികവുമായ വളര്‍ച്ചയില്‍ ദുഃഖം തോന്നാന്‍ കാരണം അസൂയയും പകയുമാണ്.ആദിമ കാലം മുതൽ മനുഷ്യൻ പിൻതുടരുന്ന പരസ്പര വിദ്വേഷത്തെ കുറിച്ച്, നിതിന്‍ ലൂക്കോസ് കഥയെഴുതി സംവിധാനം ചെയ്ത ചിത്രമാണ് പക (റിവർ ഓഫ് ബ്ലഡ്‌) ബേസില്‍ പൗലോസ് (ജോണി) നിതിൻ ജോർജ് (ജോയ്) വിനീതാ കോശി (അന്ന) അഭിലാഷ്നായർ, ജോസ് കിഴക്കൻ, അതുൽ ജോൺ, മറിയക്കുട്ടി തുടങ്ങിയരാണ് ചിത്രത്തിലെ പ്രധാന അഭിനേതാക്കള്‍. ബേസിൽ പൗലോസ് എന്ന നടന്റെ ശരിര ഭാഷയുടെ അനായാസമായ പ്രകടനമാണ് പക എന്ന സിനിമയുടെ ആകർഷണം. ഇരുപ്പത്തിയഞ്ച് വർഷമായി നാടക രംഗത്തുളള ജോസ് കിഴക്കൻ എന്ന മികച്ച നടനാണ് സിനിമയിലെ പ്രധാന കഥാപാത്രങ്ങളിലൊന്നായ കൊച്ചാപ്പനെ അവതരിപ്പിച്ചിരിക്കുന്നത്. തൻ്റെ അഭിനയത്തിൻ്റെ സൂക്ഷ്മ തലങ്ങളിലൂടെ സ്വഭാവികമായ പെരുമാറ്റം അദ്ദേഹം കൃത്യമായി നിർവ്വഹിച്ചിട്ടുണ്ട്. കുറച്ചു കൂടി നന്നായിട്ടൊക്കെ ജീവിക്കാമായിരുന്നുവെന്ന് തോന്നുന്നതിനെ കുറിച്ച്, പകയാൽ ഒരാളെ കൊന്നതിന് ജയിൽ വാസം കഴിഞ്ഞ് നാട്ടിലെത്തുന്ന കൊച്ചാപ്പൻ അടുത്ത തലമുറയോട് പറയുന്നുണ്ട്. മനുഷ്യൻ അങ്ങനെയാണ് പിന്നീടാണവൻ്റെ ചിന്തയുദിക്കുന്നത്.അപ്പാേഴേക്കും ജീവിതം കാലിനടിയിൽ നിന്ന് ഒലിച്ചുപോയിട്ടുണ്ടാവും. 'പക' ഒരിക്കലും കെട്ടു പോകാത്ത കനലാണ്. ഒരു ചെറു കാറ്റിന് പോലും അതിനെ ആളിക്കത്തിക്കാൻ കഴിയും. അതിൻ്റെ ആളലിൽ എരിഞ്ഞില്ലിതാവുന്നവരുടെ ഒരു വലിയ നിരയുണ്ട് ഈ സിനിമയിൽ. പ്രളയമുണ്ടാകുന്നത് പുഴയ്ക്ക് ദാഹിക്കുമ്പോഴാണെന്നും മനുഷ്യരുടെ ചോര വേണം പുഴയ്ക്ക് ദാഹം മാറ്റാനെന്നും കഥ പറയുന്ന ഒരമ്മച്ചിയുടെ സിനിമ കൂടിയാണ് പക. തൻ്റെ ഏറ്റവും ഇളയ തലമുറയ്ക്ക് കൈമാറാൻ ചുവന്ന പട്ടിൽ പൊതിഞ്ഞൊരു കത്തി സൂക്ഷിക്കുന്ന ഈ അമ്മച്ചി സിനിമയുടെ ആത്മാവാണെങ്കിലും അവരുടെ മുഖത്തിന് താഴെയുളള ശരീരം മാത്രമേ കാഴ്ചയിലുള്ളു. അമ്മച്ചിയുടെ സംഭാഷണത്തിലെ പകയാണ് ചലച്ചിത്രത്തെ മുന്നോട്ട് കൊണ്ടു പോകുന്നത്. സ്വാതന്ത്ര്യത്തിന് മുമ്പേ മദ്ധ്യ കേരളത്തിൽ നിന്നും വയനാടിന്റെ വന്യതയിലേക്ക് കുടിയേറിയ രണ്ടു കുടുംബങ്ങളുടെ തലമുറകളായുള്ള കടുത്ത പകയ്ക്ക് ഏറ്റവും ഇളയ തലമുറയും ഇരയാവുന്നതാണ് പശ്ചാത്തലം. ബോളിവുഡ് സംവിധായകനും നിർമ്മാതാവും തിരക്കഥാകൃത്തുമായ അനുരാഗ് കശ്യപാണ് ഈ ചിത്രത്തിൻ്റെ നിർമ്മാതാക്കളിൽ ഒരാളെന്ന പ്രത്യേകത കൂടി സോണി ലിവിൽ പ്രദർശനത്തിനെത്തിയ ചിത്രത്തിനുണ്ട് . ![](https://cdn.boolokam.com/articles/2022/07/d111.png)എല്ലാത്തിനും സാക്ഷിയായി ഒരു പുഴ, പകയുടെ പശ്ചാത്തലമാകുന്നുണ്ട്. ചിലപ്പോൾ പുഴയ്ക്ക് എന്തൊരു സൗന്ദര്യമാണെന്ന് തോന്നാം. എന്നാൽ കൗര്യമേറിയ പുഴ രൂപവും സിനിമ ചിത്രീകരിക്കുന്നു. കൊല്ലപ്പെട്ടവരുടെ ശവം ചാക്കുകളായി തള്ളുന്നതും പുഴയിലേക്കാണ്. അമ്മച്ചിയുടെ വാക്കുകളിൽ ഇനിയും ഒരുപാട് ശവങ്ങൾ പൊന്താനുളളതാണ് പുഴ. ജോസേട്ടനെന്ന ഒരു കഥാപാത്രം പുഴയ്ക്കരിൽ എപ്പോഴുമുണ്ട്. പുഴയുടെ അടിത്തട്ടിലെ ഓരോ മുക്കും മൂലയും ജോസേട്ടനറിയാം. മരിച്ചു പോയവരെ പൊക്കി കൊണ്ടുവരുന്നതാണ് ജോസേട്ടൻ്റെ ജീവിതം. മരിച്ചു പോയവരുടെ ആത്മാക്കൾ വന്നിരുന്ന് പുഴയ്ക്കരയിലെ കാഴ്ച കാണുന്നതും റേഡിയോ കേൾക്കുന്നതും സംഗീതം പൊഴിക്കുന്നതുമൊക്കെ സിനിമയെ മറ്റൊരു തലത്തിലേയ്ക്ക് പിടിച്ചുയർത്തുന്നുണ്ട്.മറ്റൊരു മനോഹരമായ കാഴ്ച, പുഴയിലേക്കുള്ള വഴിയുടെ കാഴ്ചയാണ്. രണ്ട് ചെരിവുകൾക്കിടയിലൂടെ 'വി ' എന്ന ആകൃതിയിലെ പുഴക്കാഴ്ച. ആ ദൃശ്യ ഭംഗി വാക്കുകളാൽ അടയാളപ്പെടുത്തുക അസാദ്ധ്യമാണ്. പകയ്ക്കിടയിൽ, പ്രണയം വിവാഹം തുടങ്ങിയ മോഹങ്ങളെ പ്രകടിപ്പിക്കാനാവാത്ത പകച്ചു നിൽക്കുന്നവരുടെ ഒരു സമാന്തര ട്രാക്കും സിനിമയിലുണ്ട്. (അന്നയും ജോണിയും) പകയെരിയുമ്പോൾ കരിഞ്ഞു പോകുന്ന പ്രണയ പുഷ്പങ്ങളുടെ സങ്കടങ്ങൾ അവരുടെ മുഖങ്ങളിൽ അലയടിക്കുന്നത് കാണാം. സിനിമ അവസാനിക്കുമ്പോൾ,കാലങ്ങളായി കരുതിവെച്ച ആയുധങ്ങളും, പകയുടെ സ്മാരക അടയാളങ്ങളും ഇനിയൊരു ഓർമ്മ പോലും അവശേഷിപ്പിക്കാതെ ഒരു കൂട്ടർ നദിയിലേക്ക് ഒഴുക്കിവിടുന്നുണ്ട്. സമാധാനം പ്രതീക്ഷിക്കുന്ന അവരുടെ മുഖങ്ങളിൽ എല്ലാം കഴിഞ്ഞുവെന്ന ഭാവമുണ്ട്. എന്നാൽ സിനിമയേ കഴിയുന്നള്ളു, പക തീരുന്നില്ല മറുപക്ഷക്കാർ അതേസമയം വിദ്വേഷത്തിൻ്റെ കനൽ കെട്ടു പോകാതിരിക്കാൻ ഊതി തെളിക്കുന്നത് കാണാം. ആ ജ്വാലയിലവർ ആയുധങ്ങളുടെ മൂർച്ഛ കൂട്ടിയെടുക്കുന്നു, ഒന്നും തീരുന്നില്ലായെന്ന ഭാവത്തിൽ. [embed]https://youtu.be/jyPIIXjB_PQ[/embed] &nbsp;