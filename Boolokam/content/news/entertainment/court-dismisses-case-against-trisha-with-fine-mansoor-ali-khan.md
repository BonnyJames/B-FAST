---
author: Beaumaris
categories:
- Entertainment
comment_count: 0
date: 2023-12-22 10:42:20
draft: false
image: ''
like_count: 47869
share_count: 28917
tags:
- Madras High Court
- mansoor ali khan
- Trisha
title: തൃഷയ്ക്കെതിരായ മാനനഷ്ടക്കേസ് തള്ളി, മൻസൂർ അലി ഖാന് ഒരു ലക്ഷം രൂപ പിഴ
view_count: 1325357
---

മാനനഷ്ടക്കേസിൽ നടൻ മൻസൂർ അലിഖാന് കനത്ത തിരിച്ചടി. നടൻ ചിരഞ്ജീവി, നടിമാരായ തൃഷ, ഖുശ്ബു എന്നിവർക്കെതിരെ മൻസൂർ അലിഖാൻ നൽകിയ മാനനഷ്ടക്കേസ് മദ്രാസ് ഹൈക്കോടതി കേസ് തള്ളി. ഒരു കോടി രൂപയാണ് മൻസൂർ അലി ഖാൻ നഷ്ടപരിഹാരമായി ആവശ്യപ്പെട്ടത്. എന്നാൽ പ്രശസ്തിക്ക് വേണ്ടിയാണ് താരം കേസുമായി കോടതിയെ സമീപിച്ചതെന്ന് ഹൈക്കോടതി വിമർശിച്ചു. ഇയാൾക്ക് കോടതി പിഴയും വിധിച്ചു. മൻസൂർ അലി ഖാൻ ഒരു ലക്ഷം രൂപ പിഴ അടക്കണം. പണം അഡയാർ കാൻസർ സെന്ററിന് കൈമാറണമെന്നും നിർദേശമുണ്ട്. നടന്റെ സ്ത്രീവിരുദ്ധ പരാമർശങ്ങൾക്കെതിരെ കേസ് കൊടുക്കേണ്ടത് തൃഷയാണെന്ന് കോടതി അഭിപ്രായപ്പെട്ടിരുന്നു. എക്‌സ് പ്ലാറ്റ്‌ഫോമിലൂടെ തന്നെ അപകീർത്തിപ്പെടുത്തിയെന്ന് ആരോപിച്ചാണ് മൻസൂർ അലി ഖാൻ തൃഷയ്‌ക്കെതിരെ പരാതി നൽകിയത് അടുത്തിടെ പുറത്തിറങ്ങിയ ‘ലിയോ’ എന്ന ചിത്രവുമായി ബന്ധപ്പെട്ട് ഒരു തമിഴ് മാധ്യമത്തിന് നൽകിയ അഭിമുഖത്തിൽ നടി തൃഷയ്‌ക്കെതിരെ മൻസൂർ അലി ഖാന്റെ പരാമർശം വിവാദമായിരുന്നു . ‘ലിയോ’യിൽ തൃഷയാണ് നായികയെന്ന് കേട്ടപ്പോൾ ഒരു കിടപ്പുമുറി സീൻ പ്രതീക്ഷിച്ചിരുന്നതായി താരം പറഞ്ഞു. ഇതിനെതിരെ തൃഷ തന്നെയാണ് ആദ്യം രംഗത്തെത്തിയത്. ഇനി ഒരിക്കലും അദ്ദേഹത്തോടൊപ്പം അഭിനയിക്കില്ലെന്നും അവർ വ്യക്തമാക്കി. ഇതിന് പിന്നാലെ മൻസൂർ അലി ഖാനെതിരെ വ്യാപക പ്രതിഷേധമാണ് സിനിമാ ലോകത്ത് നിന്ന് ഉയർന്നത്. നടന്മാരായ ചിരഞ്ജീവി, നിതിൻ, സംവിധായകൻ ലോകേഷ് കനകരാജ്, നടി മാളവിക മോഹനൻ, ഗായിക ചിന്മയി തുടങ്ങിയവരാണ് തൃഷയ്ക്ക് പിന്തുണയുമായി രംഗത്തെത്തിയത്. സംഭവത്തിൽ നടൻ മൻസൂർ അലി ഖാനെതിരെ ദേശീയ വനിതാ കമ്മീഷൻ സ്വമേധയാ കേസെടുത്തിരുന്നു. തുടർന്ന് താരം മാപ്പ് പറഞ്ഞെങ്കിലും തൊട്ടുപിന്നാലെ മാനനഷ്ടക്കേസുമായി രംഗത്തെത്തി.