---
author: Beaumaris
categories:
- Entertainment
comment_count: 0
date: 2023-03-20 06:33:00
draft: false
image: https://cdn.boolokam.com/articles/2023/03/fwff-1024x576.jpg
like_count: 46038
share_count: 34342
tags:
- momo in dubai
- momo in dubai malayalam movie
- Muhammed Sageer Pandarathil
title: മോമോ എന്ന കൊച്ചു പയ്യന്റെ സ്വപ്നവും സൗഹൃദങ്ങളും
view_count: 1314522
---

**Muhammed Sageer Pandarathil** ഇമാജിൻ സിനിമാസ്, ക്രോസ് ബോർഡർ ക്യാമറ, ബിയോണ്ട് സ്റ്റുഡിയോസ് എന്നിവയുടെ ബാനറിൽ സക്കറിയ, ഹാരിസ് ഡെസോം, പി ബി അനീഷ്, നഹ്‌ല അൽ ഫഹദ് എന്നിവർ ചേർന്നാണ് നിർമ്മിച്ച മോമോ ഇൻ ദുബായ് എന്ന ചിത്രം പ്രവാസിയായ അമീന്‍ അസ്‌ലം സംവിധാനം ചെയ്തിരിക്കുന്നത്. സുഡാനി ഫ്രം നൈജീരിയയുടെ സംവിധായകൻ സക്കറിയയുടെയും ആയിഷയുടെ തിരക്കഥാകൃത്തായ ആഷിഫ് കക്കോടിയുടെയും തിരക്കഥയിൽ ഒരുക്കിയ ഈ ചിത്രത്തിലെ പ്രധാന അഭിനേതാക്കൾ അനീഷ് ഗോപിനാഥൻ, അനുസിത്താര ജോണി ആന്റണി, മാസ്റ്റർ ആത്രേയ് ബൈജു രാജ് എന്നിവരാണ്. മോമോ എന്ന കൊച്ചു പയ്യന്റെ സ്വപ്നവും സൗഹൃദങ്ങളും പറയുന്ന ഈ ചിത്രത്തിന്റെ തുടക്കം മുതല്‍ നമ്മള്‍ മോമോയോടൊപ്പം സഞ്ചരിക്കും, അവന്റെ കുസൃതിയും നിഷ്‌കളങ്കതയും നമ്മളെ ചിരിപ്പിക്കുകയും ചിന്തിപ്പിക്കുകയും ചെയ്യും, അവന്റെ ആഗ്രഹം നമ്മുടെയും ആഗ്രഹമായിമാറും, അതിന് തടസം വരുമ്പോൾ അവനെ പോലെത്തന്നെ നമ്മള്‍ക്കും സങ്കടം വരും കണ്ണ് നിറയും..... ഇതാണ് ഈ ചിത്രത്തിന്റെ വിജയം. ദുബായിയിൽ സേഫ്റ്റി അസ്സിസ്റ്റന്റായി ജോലിനോക്കുന്ന ആളാണ് അനീഷ് ഗോപിനാഥന്റെ കഥാപാത്രമായ ഹബീബ് എന്ന മുത്തൂട്ടി. മദ്ധ്യ വര്‍ഗ്ഗ പ്രവാസിയുടെ നേര്‍ക്കാഴ്ചയായ ഇയാളുടെ ഭാര്യയാണ് അനു സിത്താരയുടെ കഥാപാത്രമായ ഖദീജ. ആഗ്രഹങ്ങള്‍ ഉള്ളിലൊതുക്കി ജീവിക്കുന്ന സാധാരണകാരിയായ ഗള്‍ഫുകാരന്റെ ഭാര്യയുടെ ഈ വേഷം അനു സിത്താര ഗംഭീരമാക്കി. ![](https://cdn.boolokam.com/articles/2023/03/fwff-1024x576.jpg)ഇവരുടെ മൂന്ന് മക്കളാണ് ആത്രേയ് ബൈജു രാജിന്റെ കഥാപാത്രമായ മോമൊ, നജിന്റെ കഥാപാത്രമായ ധില്ലു, അറഫ റഹ്‌മാന്റെ കഥാപാത്രമായ ഷാന എന്നിവർ. സ്ക്കൂൾ വെക്കേഷനിൽ ഉപ്പയെ കാത്തിരിക്കുന്ന ഇവർക്ക് ഉപ്പാക്ക് ലീവ് കിട്ടാത്തതിനാൽ വരാൻ പറ്റില്ലെന്ന വാർത്ത ദുഃഖമുണ്ടാക്കി. എങ്കിലും അവരോട് അങ്ങോട്ട്‌ ചെല്ലാനുള്ള മറുവാർത്ത അവരെ ആനന്ദിപ്പിച്ചു.അങ്ങിനെ ബുർജ് ഖലീഫ കാണാം എന്ന ആഗ്രഹത്തോടെ മോമോയും ഖദീജയും മക്കളായ ഷാനയും ധില്ലുവും ദുബായിൽ എത്തി. ഒരു മാസത്തിന് മാത്രം വന്ന അവർക്ക് മുത്തൂട്ടിയുടെ ജോലി തിരക്ക് കൊണ്ട് ബുർജ് ഖലീഫ കാണണമെന്ന മോമോയുടെ ആഗ്രഹം സാധിപ്പിച്ചു കൊടുക്കാൻ കഴിയാതെ വരുന്നു. https://youtu.be/mAAJgn_frfI ഇതിലെ മറ്റൊരു കഥാപാത്രമാണ് ജോണി ആന്റണിയുടെ ഹുസൈൻ മാമ. ഈ കഥാപാത്രം ഒരു ശരാശരി പ്രവാസിയുടെ നേർ ചിത്രമാണ്. വർഷങ്ങളായി നാട്ടിൽ വരാതെ കഷ്ടപ്പെടുന്ന ഇയാൾ അത്രയും കാലമായിട്ടും ബുർജ് ഖലീഫ കണ്ടിട്ടുണ്ടായിരുന്നില്ല.വെട്ടിപിടിക്കലുകളുടെ ഇക്കാലത്ത് വിട്ടുകൊടുക്കലും, പരസ്പര സ്‌നേഹവും നമ്മുടെ കുട്ടികള്‍ക്ക് മനസ്സിലാക്കി കൊടുക്കണമെങ്കില്‍ തീർച്ചയായും നമ്മുടെ കുട്ടികളെ ഈ ചിത്രം കാണിച്ചു കൊടുക്കണം. വളരെ സ്വാഭാവികമായി പറയുന്ന ഈ ചിത്രത്തിന്റെ കഥ നല്ല സിനിമകള്‍ ഇഷ്ടപ്പെടുന്നവര്‍ക്ക് ഉറപ്പായും ഇഷ്ടമാകുമെന്നതിൽ സംശയമില്ല. മനോരമ മാക്സിൽ ഇപ്പോൾ ഈ ചിത്രം ലഭ്യമാണ്.