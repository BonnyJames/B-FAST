---
author: Beaumaris
categories:
- Entertainment
comment_count: 0
date: 2022-07-28 08:02:27
draft: false
image: https://cdn.boolokam.com/articles/2022/07/h.webp
like_count: 133264
share_count: 60262
tags:
- abrid shine
- Gokul Krishna
- mahaveeryar
title: ചിത്രത്തെ മനസിലാക്കാൻ ഇലകളും ചില്ലകളുടെ തടിയും നോക്കിയാൽ പോര, വേരിൽ നിന്ന്
  താഴേക്ക് നോക്കണം
view_count: 2264431
---

**ശൂന്യതയിൽ നിന്ന് പൂർണതയിലേക്കുള്ള യാത്ര...** **ഗോകുൽ കൃഷ്ണ** സമീപ കാലത്ത് മലയാള സിനിമയിൽ ഉണ്ടായ നവീന ഭാവുകത്വ പരിണാമങ്ങളെ ‘ന്യൂ ജനറേഷൻ സിനിമകളുടെ രണ്ടാം തരംഗം’ എന്ന് വിശേഷിപ്പിച്ചത് പ്രശസ്ത സിനിമ നിരൂപകൻ സി. എസ്. വെങ്കിടേശ്വരൻ ആണ്. രൂപത്തിലും ഭാവത്തിലും ആഖ്യാന ഘടനയിലും എല്ലാം നിലനിന്നു പോരുന്ന വാർപ്പ് മാതൃകകളെ പൊളിച്ചുകൊണ്ട് സ്വതന്ത്രമായ രൂപശില്പ മാതൃകകൾ പുതിയ കാലത്ത് ഉണ്ടായിവരുന്നു. ആവാസവ്യൂഹത്തിലും വാസന്തിയിലും ജല്ലിക്കട്ടിലും ചുരുളിയിലും ചവിട്ടിലും എല്ലാം ഇത്തരം പുതുമയുടെ പരീക്ഷണങ്ങൾ ദൃശ്യമാണ്. അത്തരം സാമാന്തര സിനിമകളുടെ വിസ്തൃതമായ ഭാഷ്യമാണ് മഹാവീര്യർ. ‘വിസ്തൃതം’ എന്നത് കൊണ്ട് ഉദ്ദേശിക്കുന്നത് കമ്മ്യൂണിക്കേഷൻ ഡിസൈനിന്റെ കാര്യത്തിൽ മാത്രമല്ല. കമ്പോള സിനിമകളുടെ ചേരുവകളെയും താരമൂല്യങ്ങളെയും നിർമാണ-സാങ്കേതിക വശങ്ങളെയും ഒരുപോലെ ഇണക്കി ചേർത്തിരിക്കുന്നു എന്നതുകൊണ്ടുകൂടിയാണ്.സാർവ്വലൗകികമായ ഇതിവൃത്തതെ സങ്കീർണമായ ആഖ്യാനഘടനകൊണ്ട് രൂപപ്പെടുത്തിയ, സമാനതകളില്ലാത്ത ചലച്ചിത്ര രൂപമാണ് മഹാവീര്യർ . സർഗ്ഗത്മകമായ ഏതൊരു സൃഷ്ട്ടിയും കാലത്തെ അതിജീവിക്കുന്നത് എക്കാലവും പ്രസക്തമായ വിഷയം ചർച്ച ചെയ്യുമ്പോഴാണ്. അത്തരത്തിൽ കാലങ്ങളോളം ചർച്ച ചെയ്യപ്പെടാനുള്ള ലയറുകൾ സിനിമ നൽകുന്നുണ്ട്. എം. മുകുന്ദന്റെ മയ്യഴിപ്പുഴയുടെ തീരങ്ങളും ഡൽഹി ഗാഥയും മാത്രം വായിച്ചു പരിചയമുള്ളവർക്ക് അദ്ദേഹത്തിന്റെ മാജിക്കൽ റിയലിസത്തിലും ഫാന്റസിയിലും നിറഞ്ഞു നിൽക്കുന്ന കഥാപ്രപഞ്ചത്തെ കുറിച്ച് ആഴത്തിൽ അറിയാൻ വഴിയില്ല. അന്തരാർത്ഥ മാനങ്ങളുള്ള രചനകൾക്ക് ദൃശ്യരൂപം നൽകുക എന്നത് അത്ര എളുപ്പമുള്ള കാര്യവുമല്ല. എന്നാൽ എബ്രിഡ് ഷൈൻ വളരെ കയ്യടക്കത്തോടെ കൃത്യമായ അളവിൽ കഥയുടെ ഭംഗിയെ ചോർത്തിക്കളയാതെ ദൃശ്യഭാഷയെ ക്രമപ്പെടുത്തിയിരിക്കുന്നു. തിരക്കഥയുടെ കെട്ടുറപ്പ് തന്നെയാണ് ചിത്രത്തിന്റെ നിലവാരം ഉയർത്തുന്നതും. ലക്ഷണികമായ(allegory) കഥപറച്ചിൽ ശൈലി മലയാള സിനിമയ്ക്ക് എത്രകണ്ട് പരിചിതമാണ് എന്നത് ചോദ്യചിഹ്നമാണ്. ഒരുപക്ഷേ ‘ഗുരു’ ആയിരിക്കും മലയാളികൾക്ക് സുപരിചിതമായ ലക്ഷണിക തികവുള്ള മലയാള ചിത്രം. ഗുരുവിനൊപ്പം ചേർത്ത് വയ്ക്കാവുന്ന ലോകോത്തര നിലവാരത്തിലുള്ള ഇതിവൃത്തമാണ് മഹാവീര്യറുടേത്. തികച്ചും മൗലികവും നവവുമായ കഥയും അന്തരീക്ഷവും പശ്ചാത്തലസംഗീതവും കൃത്യമായി ഫാന്റസി തലം രൂപപ്പെടുത്തുന്നു.ഇന്ത്യയിൽ ഇന്നോളം ഒരു മഹാരാജാവും കോടതി വിചാരണ നേരിട്ടിട്ടുണ്ടാവില്ല. രാജ ഭരണവും രാജനീതിയുമെല്ലാം ഇന്ത്യൻ നിയമ വ്യവസ്ഥകളിൽ നിന്ന് വ്യത്യസ്തമാണ്. അങ്ങനെ ഒരു വിചാരണ നേരിടേണ്ടി വന്നാൽ എന്താവും ഉണ്ടാവുക? അങ്ങനെ ഒന്ന് സങ്കൽപ്പിക്കാൻ മാത്രം കഴിയുന്നതാണ്. അപ്പോഴും ജഡ്ജി ഉൾപ്പെടെ ഉള്ളവർ രാജാവിനോട് കീഴ്പ്പെട്ട് ആദരവ് പ്രകടിപ്പിക്കുന്നത് കാലഹാരണപ്പെട്ട അടിമത്തത്തിന്റെ ലക്ഷണം തന്നെയാണ്. മനുഷ്യന്റെ ജീനിൽ എവിടെയോ ആ അടിമത്തം ഇന്നും നിലനിൽക്കുന്നു എന്നത് ഇന്ത്യയിലെ ഇന്നത്തെ സാമൂഹിക രാഷ്ട്രിയ സംഭവങ്ങൾ പരിശോധിച്ചാൽ മനസ്സിലാകും. നീതിക്ക് ഒപ്പം നിൽക്കാനാവാതെ/ നിൽക്കാതെ രാജാവിന്റെ അധികാരത്തിനു മുന്നിൽ നീതിപീഠത്തിനും കണ്ണുകെട്ടിയ നീതി ദേവതയ്ക്കും കീഴ്പ്പെടേണ്ടി വരുന്നു. പ്രജകളുടെ കണ്ണീരിൽ ആഹ്ലാദം കണ്ടെത്തി അലിവില്ലാതെ ഭരണം നടത്തുന്നവർ. ഭോഗ സുഖങ്ങൾക്ക് വേണ്ടി അവിവാഹിതകളും വിവാഹിതകളുമായ സ്ത്രീകളെ ബലം പ്രയോഗിച്ചും മോഹവാഗ്ദാനങ്ങൾ നൽകിയും മയക്കുന്നവർ. സ്നേഹവും പ്രേമവും നടിച്ച് പ്രലോഭനങ്ങളിൽ വീഴ്ത്തി തങ്ങളുടെ കാര്യങ്ങൾ സാധ്യമാക്കുന്നവർ. രാജാവിന്റെ ഉത്തരവുകളും ഇഷ്ടങ്ങളും തീരുമാനങ്ങളും അക്ഷരംപ്രതി അനുസരിക്കേണ്ടി വരുന്ന ഭൃത്യന്മാർ. പ്രാകൃതമായ രാജ ശിക്ഷകകൾക്ക് വിധേയപ്പെടേണ്ടി വരുന്ന പ്രജകൾ. അത്തരം ഒരു ഭരണവ്യവസ്ഥയുടെ സുഖലോലുപതയിൽ കഴിഞ്ഞുവരുന്ന രാജവംശത്തിന് ഒരിക്കലും ഒരു കോടതിയിലും വിചാരണ നേരിടേണ്ടി വരില്ല. രാഷ്ട്രീയവും സാമൂഹികവുമായ ഉച്ഛനീച്ചത്വവും രാജാവിന്റെ ഭയാനകമായ ഉച്ചത്തിലുള്ള കല്പനകളും ആ കോടതി മുറിയിലും മുഴങ്ങി കേൾക്കാം. വിചാരണ നടത്തുന്നതിൽ അസഹിഷ്ണുത കാണിക്കുന്ന രാജാവിനെ കാണാം. ![](https://cdn.boolokam.com/articles/2022/07/h.webp)“പ്രജാസുഖേ സുഖം രാജ്ഞഃ പ്രജാനാം ച ഹിതേ ഹിതം ന ആത്മപ്രിയം ഹിതം രാജ്ഞഃ പ്രജാനാം തു പ്രിയം ഹിതം” എന്ന് അപൂർണാനന്ദൻ പറയുന്നുണ്ട്. പ്രജകളുടെ സന്തോഷത്തിൽ രാജാവിന്റെ സന്തോഷവും പൊതുജനങ്ങളുടെ ക്ഷേമത്തിൽ അവന്റെ ക്ഷേമവും അടങ്ങിയിരിക്കുന്നു. പ്രജകളുടെ സന്തോഷമാവണം രാജാവിന്റെയും സന്തോഷം എന്ന് അർത്ഥം. അനിതരസാധാരണമായ കഥാതന്തുവിനെ കറുത്ത ഹാസ്യത്തിൽ ഒളിപ്പിച്ചാണ് സിനിമയിൽ അവതരിപ്പിക്കുന്നത്.ബഹുതലങ്ങളിൽ ചർച്ച ചെയ്യപ്പെടുന്ന സാമൂഹിക വിഷയങ്ങളിലെ ഒരു ലയർ മാത്രമാണ് ദുഷ്പ്രഭുത്വം. രണ്ടായിരം പത്നിമാരുള്ള രാജാവിനെ ആദ്യം കാണിക്കുന്നത് ഒരു മുറി നിറയെ അർദ്ധനഗ്നകളായ സ്ത്രീകൾക്ക് ഇടയിൽ ഇക്കിൾ എടുത്ത് ഇരിക്കുന്നതാണ്. സിനിമയുടെ അവസാനവും അതെ മുറി തന്നെ. ഇക്കിൾ മാറിയ രാജാവ് അവർക്കിടയിൽ സുഖശയ്യയിലാണ്. തന്റെ ആവശ്യങ്ങൾക്കും സന്തോഷത്തിനും വേണ്ടി മറ്റൊരു സ്ത്രീയെ കരയിപ്പിക്കുമ്പോൾ, നിയമവും നീതിയും ഭരിക്കുന്നവരോടൊപ്പം നിൽക്കുന്നു. അവളെ അവർ ഉയർന്ന സ്ഥാനം കൊടുത്ത് നിർത്തി പരിഹസിക്കുന്നു വേദനിപ്പിക്കുന്നു മാനസികമായും ശാരീരികമായും പീഡിപ്പിക്കുന്നു. പരസ്യവിചാരണ നടത്തുന്നു. ചാട്ടവാറടിയുടെ ക്രൂരമായ പീഡനങ്ങളിലും രാജാവിന്റെ ദുഷ്ട ലാക്കിന് കീഴ്പ്പെടാൻ അവൾ തയ്യാറാകുന്നില്ല. രാജസദസ്സിൽ വിവസ്ത്രയാക്കപ്പെട്ട ദ്രൗപതിയെ രക്ഷിക്കാൻ ശ്രീകൃഷ്ണൻ എത്തിയത് പോലെ പരസ്യമായി ഉടുതുണി അഴിച്ച് മാറ്റുമ്പോൾ അവളെ രക്ഷിക്കാൻ ആരും വന്നില്ല. ക്രൂശിക്കപ്പെട്ട ക്രിസ്തുവിന്റെ ശരീരത്തിലെ ചാട്ടവാറടിയുടെ മുറിവിൽ നിന്ന് നിണം ഒലിക്കുന്നത് പോലെ അവളിലും മുറിപ്പാടുകൾ കാണാം. രക്തം പൊടിഞ്ഞിട്ടും അവളിൽ നിന്ന് ഒരുതുള്ളി കണ്ണീർ പൊടിഞ്ഞിട്ടില്ല. അധികാരത്തിന്റെ ക്രൂരമായ പീഡനങ്ങളിൽ തളരാനും കീഴ്പ്പെടാനും അവളിലെ സ്ത്രീ തയ്യാറായിരുന്നില്ല. ![](https://cdn.boolokam.com/articles/2022/07/90663914.webp)തന്റെ വേദനകളിലല്ല, ഉന്മദങ്ങളിൽ മാത്രമാണ് അവൾ അലിയുന്നത്. ആനന്ദത്തിന്റെ പരമകാഷ്ഠയിൽ മാത്രമാണ് അവൾ അശ്രുപ്പൊഴിക്കുന്നത്.കാലമാണ് ശരീരത്തിലെ മുറിവുകളെ സുഖപ്പെടുത്തുന്നത്. രാഷ്ട്രീയ ആക്ഷേപഹാസ്യവും സാമ്രാജ്യത്വവിരുദ്ധതയും മാത്രമല്ല. മഹാവീര്യർ ശക്തമായ സ്ത്രീപക്ഷ രാഷ്ട്രീയവും സംസാരിക്കുന്നുണ്ട്.കോടതി മുറിയും വ്യവഹാരവുമാണ് സിനിമയുടെ നല്ലൊരു ഭാഗവും. ഫാന്റസി തലത്തിലും സാമൂഹിക രാഷ്ട്രിയ തലത്തിനും അപ്പുറം ദാർശനികമായ മറ്റൊരു തലവും സിനിമയിൽ കാണാം.‘അപൂർണാനന്ദൻ’ തന്നെ പരിചയപ്പെടുത്തുമ്പോൾ പറയുന്നുണ്ട് ‘ശൂന്യതയിൽ നിന്ന് പൂർണതയിലേക്കുള്ള യാത്രയാണ് അപൂർണം’ എന്ന്. അയാളൊരു യുവസന്യാസിയാണ്. ത്രികാലജ്ഞാനിയും. ഭൂതത്തിലും വാർത്തമാനത്തിലും അയാളുണ്ട്. എല്ലാത്തിനും അയാൾ സാക്ഷിയുമാണ്. കാലം ‘അപൂർണ’വും ‘അനന്ത’വുമാണ്. അതുകൊണ്ട് തന്നെ അയാൾ കാലമാണ്. അപൂർണവും അനന്തവുമായത് എന്നോ അപൂർണമായ ആനന്ദമുള്ളവൻ എന്നോ അയാളെ വിശേഷിപ്പിക്കാം. ഒന്നിൽ നിന്ന് മറ്റൊന്നിലേക്ക് നിരന്തരം അയാൾ സഞ്ചരിച്ചുകൊണ്ടിരിക്കും. അതൊരു തുടർച്ചയാണ്. മനുഷ്യൻ സൃഷ്ട്ടിച്ച വിഗ്രഹങ്ങളെ കാലം അപഹരിക്കും. സമീപകാലത്ത് അത്തരത്തിൽ തകർന്നുപോയ വിഗ്രഹങ്ങൾ എല്ലാവരുടെയും ഉള്ളിലുണ്ടാവും. ആ കാലത്തെ മനുഷ്യൻ സംശയത്തോടെ നോക്കും, ശപിക്കും, പ്രതിക്കൂട്ടിലാക്കും. കാലത്തോട് മനുഷ്യൻ കലഹിക്കും പരിഹസിക്കും വിചാരണ നടത്തും. മറ്റൊരിക്കൽ അതേ കാലം തിരിച്ചടിക്കും. മനുഷ്യനെ ചോദ്യങ്ങൾ കൊണ്ട് ഭയപ്പെടുത്തും ചിന്തിപ്പിക്കും വാ അടപ്പിക്കും. പിന്നെയും കാലം മുന്നോട്ട് നീങ്ങിക്കൊണ്ടിരിക്കും. “ഓരോ യുഗത്തിൽ നശിക്കേണ്ടതെല്ലാം നശിക്കുകയും അടുത്ത യുഗത്തിൽ സൃഷ്ടിക്കപ്പെടുകയും ചെയ്യും.” കേവലം വിനോദോപാധിയായി സിനിമയെ സമീപിക്കുന്ന പ്രേക്ഷകന് തിയേറ്റർ വിട്ട് ഇറങ്ങുമ്പോൾ കൂടെ കൂട്ടാൻ ചിന്തകൾ വേണം എന്ന് നിർബന്ധം ഇല്ല. അത്തരം സിനിമകളെ ഇഷ്ട്ടപ്പെടുന്ന കാഴ്ചക്കാർ മഹാവീര്യർ പോലൊരു സിനിമ കണ്ട് ഇറങ്ങിയ ശേഷം ചിന്തിക്കാനോ മനസ്സിലാക്കാനോ ശ്രമിക്കുന്നില്ല എന്നതാണ് വാസ്തവം.ഇഷാൻ ഛബ്രയുടെ സംഗീതത്തിനും ചന്ദ്രു സെൽവരാജിന്റെ ഛായഗ്രഹണത്തിനും സിനിമയുടെ മായികലോകത്തേക്ക് കൂട്ടിക്കൊണ്ടുപോകാൻ കഴിഞ്ഞിട്ടുണ്ട്. തങ്ങളുടെ പ്രകടനങ്ങൾ കൊണ്ടും എല്ലാവരും സിനിമയെ സമ്പൂർണമാക്കുന്നുണ്ട്. ചിത്രത്തിന് ലഭിക്കുന്ന പ്രശംസയുടെ നല്ലൊരു ഭാഗം നിവിൻ പോളി എന്ന നിർമാതാവിനുള്ളതാണ്.ജീവിതത്തിൽ ഒരിക്കലും എണ്ണിത്തീരാത്ത കണക്കുക്കൂട്ടലുമായി ഇരിക്കുന്ന പോലീസുകാരനോട് അപൂർണാനന്ദൻ പറയുന്നുണ്ട് : “ബോധിവൃക്ഷത്തിന്റെ സത്വത്തെ മനസ്സിലാക്കി ആൽമരം പിഴുതെടുത്ത വേരിൽ നിന്നും താഴോട്ട് നോക്കണം. അല്ലാതെ ഇലയിൽ നിന്ന് വേരിലേക്ക് നോക്കരുത്.” ![](https://cdn.boolokam.com/articles/2022/07/rgrgrgrgg.jpg)മഹാവീര്യർ മനസ്സിലാക്കേണ്ടതും അങ്ങനെ തന്നെയാണ്. ചിത്രത്തിന്റെ സത്തയെ മനസ്സിലാക്കാൻ പുറത്ത് കാണാൻ കഴിയുന്ന ഇലകളും ചില്ലകളുടെ തടിയും നോക്കിയാൽ പോര. വേരിൽ നിന്ന് താഴേക്ക് നോക്കണം. ഏതെല്ലാം വശങ്ങളിലേക്കും ആഴങ്ങളിലേക്കുമാണ് വേരിന്റെ സഞ്ചാരമെന്ന് അറിയണം. ഓരോ കാഴ്ചയിലും വ്യത്യസ്തമായ കാഴ്ചപാടുകളും അഭിപ്രായങ്ങളും ഉരുത്തിരിഞ്ഞു വരും. &nbsp;