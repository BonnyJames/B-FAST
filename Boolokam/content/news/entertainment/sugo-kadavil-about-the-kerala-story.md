---
author: Beaumaris
categories:
- Entertainment
comment_count: 0
date: 2023-05-07 04:33:55
draft: false
image: https://cdn.boolokam.com/articles/2023/05/fww-1-1024x768.jpg
like_count: 13109
share_count: 9422
tags:
- Featured
- Sugo Kadavil
- THE KERALA STORY
title: കുട്ടികളെ യുക്തിയോടെ ചിന്തിക്കാൻ പഠിപ്പിച്ചിരുന്നെങ്കിൽ അന്ധമായ ഈ വിശ്വാസപ്രചാരങ്ങളിൽ
  അവർ വീഴുകയില്ലായിരുന്നു
view_count: 352339
---

**Sugo Kadavil** അങ്ങനെ കേരള സ്റ്റോറിയും കണ്ടു. അല്ലെങ്കിൽ ചിലപ്പോൾ കാണാൻ തന്നെ തീരെ സാധ്യതയില്ലാത്ത ഒരു സിനിമ, പക്ഷേ ഈ വിവാദങ്ങളൊക്കെ ഉണ്ടാക്കിയതുകൊണ്ട് ഫസ്റ്റ് ഡേയിൽ തന്നെ കണ്ടു. സാധാരണഗതിയിൽ രണ്ടുദിവസം പോലും ഓടാൻ സാധ്യതയില്ലാത്ത ഒരു സിനിമയാണ്. സാങ്കേതിക നിലവാരമോ മികവുകളോ ഒന്നുമില്ലാത്ത ഒരു ആവറേജ് ഫിലിം. പക്ഷേ അതിനെ എല്ലാവരും കൂടെ കോടി ക്ലബ്ബിൽ കയറ്റും എന്നാണ് തോന്നുന്നത്. വെറുമൊരു സിനിമ അത് വന്നങ്ങ് പോകും. അതിൽ ഇത്രയധികം വിവാദമുണ്ടാക്കുന്നത് എന്തിനാണ്. സത്യത്തിൽ ആവിഷ്കാര സ്വാതന്ത്ര്യം അനുവദിക്കേണ്ടത് തന്നെയാണ്. അതിൽ നിയന്ത്രണങ്ങൾക്ക് വേണ്ടിയാണ് സെൻസർ ബോർഡ്. സെൻസർ ബോർഡ് അപ്പ്രൂവ് ചെയ്തു കഴിഞ്ഞാൽ പിന്നെ എതിർക്കേണ്ട കാര്യമില്ല എന്നുള്ളതാണ്. എതിർക്കുമ്പോഴാണ് അതിന് പോപ്പുലാരിറ്റി കൂടുന്നത്. നാല് പെൺകുട്ടികളുടെ കഥയാണ് അത് പ്രധാനമായും പറയുന്നത്. മൂന്നു മലയാളി പെൺകുട്ടികൾ കാസർഗോഡ് ഉള്ള ഒരു നഴ്സിംഗ് കോളേജിൽ പഠിക്കാൻ ഹോസ്റ്റലിൽ ഒത്തുചേരുന്നു. അവരോടൊപ്പം മുസ്ലിം നാമധാരിയായ ഒരു പെൺകുട്ടി വരുന്നു. ആ പെൺകുട്ടി തീവ്രവാദി ഗ്രൂപ്പിന്റെ ആളാണ്. അവർ മറ്റു മൂന്നുപേരെയും ബ്രെയിൻ വാഷ് ചെയ്യുന്നു. [](https://cdn.boolokam.com/articles/2023/05/ddd.jpg)ചില തീവ്രവാദികളുടെ പ്ലാൻ അനുസരിച്ചു ഈ പെൺകുട്ടിയുടെ സഹായത്തോടുകൂടി മൂന്നുപേരെയും മുസ്ലിം നാമധാരിയായ യുവാക്കൾ പ്രണയകുടുക്കിൽ പെടുത്തുകയും മയക്കുമരുന്ന് നൽകി പീഡിപ്പിക്കുകയും ചെയ്യുന്നു.അതിൽ ഗർഭിണിയായ ഒരാളെ വിവാഹം കഴിക്കുന്നതിന് മതം മാറണമെന്ന് വ്യവസ്ഥ ചെയ്യുന്നു. മതം മാറ്റം കഴിഞ്ഞതോടെ അയാൾ സ്ഥലം വിടുന്നു. പിന്നെ മറ്റൊരാളെക്കൊണ്ട് വിവാഹം കഴിപ്പിച്ചു ശ്രീലങ്കയിൽ ഹണിമൂൺ എന്ന വ്യാജന സിറിയയിലേക്ക് കടത്തുന്നു. അയാൾ അവളെ വിദേശത്തേക്ക് കടത്തിക്കൊണ്ടുപോവുകയും അവിടെ ലൈംഗികമായി ചൂഷണം ചെയ്യാൻ വേണ്ടി അവരെ വെറും ലൈംഗിക അടിമകളാക്കി ഇട്ടിരിക്കുന്ന പെൺകുട്ടികളുടെ കൂട്ടത്തിൽ ഈ പെൺകുട്ടിയെയും ഇട്ടു പീഡിപ്പിക്കവേ ഒരു ക്യാമ്പിൽ നിന്നും മാറി അവരെ പുതിയ പുതിയ ഇടത്തേക്ക് കൊണ്ടുപോകുന്ന വഴിയിൽ അവർ ബോർഡറിലേക്ക് രക്ഷപ്പെടുകയും പീസ് കീപ്പിങ് ഫോഴ്സ് അവരെ പിടികൂടി ജയിലിൽ അടക്കുകയും ചെയ്യുന്നു. അവർ തീവ്രവാദത്തിന് വന്നതാണ് എന്നതിനാൽ മോചനം ലഭിക്കുന്നില്ല. രണ്ടാമത്തെ പെൺകുട്ടി കുറച്ചുകൂടെ മതപരമായ നിർബന്ധങ്ങൾ ഇല്ലാതെ വളർന്ന കുട്ടിയാണ് അതിനെയും ഇത്തരത്തിൽ ലൈംഗികമായി ചൂഷണം ചെയ്യുന്നുണ്ടെങ്കിൽ പോലും അത് ഗർഭിണിയായിട്ടില്ല. പക്ഷേ അത് മയക്കു മരുന്നിന് അടിമയാകുന്നു. വൈകിയാണ് തങ്ങളെ ചതിക്കുകയായിരുന്നു എന്ന് അവൾ തിരിച്ചറിഞ്ഞത്. അപ്പോഴേക്കും അതിന്റെ നഗ്നചിത്രങ്ങൾ എടുത്തു വച്ചിരുന്നത് അപ്‌ലോഡ് ചെയ്തതറിഞ്ഞു ആ കുട്ടി കുട്ടി ആത്മഹത്യ ചെയ്യുന്നു. മൂന്നാമത്തെ കുട്ടി കുറച്ചുകൂടി കടുത്ത മത വിശ്വാസിയാണ്. അവൾ ഒരുതരത്തിലും വഴങ്ങിയില്ലെങ്കിലും അവളെയും മയക്കുമരുന്ന് നൽകി ട്രാപ്പ് ചെയ്യുന്നുണ്ട്. നിരന്തരമായ മാനസിക പീഡനങ്ങളിലൂടെ കടന്നുപോയ അവൾക്ക് സാധാരണ ജീവിതം സാധ്യമാകുന്നില്ല. ഈ മൂന്നു പെൺകുട്ടികളുടെ കഥയിലൂടെ നൽകുന്ന സന്ദേശം കുട്ടികളെ വളർത്തുമ്പോൾ തീവ്രമായ മത ചിന്താഗതിയിൽ വളർത്തണം എന്നാണ്. വിശ്വാസം ഇല്ലാതെ വളർത്തിയാലും മൃദു ഹിന്ദുവായി വളർത്തിയാലും ഇത്തരം ചതിക്കുഴികളിൽ പെട്ടെന്നു വീഴും എന്നാണ് പറഞ്ഞുവയ്ക്കുന്നത്. [![](https://cdn.boolokam.com/articles/2023/05/fww-1-1024x768.jpg)](https://cdn.boolokam.com/articles/2023/05/fww-1.jpg)കുട്ടികളെ യുക്തിയോടെ ചിന്തിക്കാൻ പഠിപ്പിച്ചിരുന്നെങ്കിൽ അന്ധമായ ഈ വിശ്വാസപ്രചാരങ്ങളിൽ അവർ വീഴുകയില്ലായിരുന്നു എന്ന സത്യം അവർ മറച്ചു പിടിക്കുന്നു. തീവ്ര വാദികൾക്ക് രഹസ്യ അജണ്ട ഉള്ളത് പോലെ ഈ സിനിമയുടെ പിന്നണി പ്രവർത്തകർക്കും രഹസ്യ അജണ്ട ഉണ്ടെന്ന് വ്യക്തമാണ്. എങ്കിലും തീവ്രവാദത്തിനെതിരെയുള്ള ബോധവൽക്കരണമാണ് സിനിമ ലക്ഷ്യമിടുന്നത്. അഗോളതലത്തിൽ ഈ തീവ്രവാദം വിറ്റഴിക്കുന്നവരെല്ലാം പ്രധാനമായും ഒരു മതത്തെ മാത്രം ദുരുപയോഗം ചെയ്യുന്നതിനാൽ സ്വാഭാവികമായും അതിന്റെ വേഷഭൂഷാദികൾ ചിത്രത്തിൽ ഉപയോഗിക്കാത്തിരിക്കാൻ കഴിയില്ല.ഒരു കടയിൽ ബുർഖ ധരിച്ച ഒരാൾ മോഷണം നടത്തി പിടിക്കപ്പെട്ടാൽ ആ വേഷമുൾപ്പെടെ പ്രദർശിപ്പിക്കപ്പെടും.അപ്പോൾ അത് മതത്തെ പരിഹസിക്കുന്നു എന്ന് നിലവിളിക്കുമ്പോലെയാണ് ഈ ചിത്രത്തിൽ മതത്തിനെ പരിഹസിക്കുന്നു എന്ന് ആരോപിക്കുന്നത്. കേരളത്തിൽ നടന്നിട്ടുള്ളതായി നാം വാർത്തകളിൽ കണ്ട കാര്യങ്ങൾ തന്നെയാണ് സിനിമയിലും ഉള്ളത്. അത് പറയുമ്പോൾ കേരളത്തെ അപമാനിക്കുന്നു എന്ന വാദത്തിലും കഴമ്പില്ല. കുറച്ച് അതിഭാവുകത്വവും വികൃത ഭാവനയുമൊക്കെ തിരുകി കയറ്റിയിട്ടുണ്ട് എന്നത് സത്യമാണ്. അങ്ങനെ കേരളത്തിൽ നിന്ന് സിറിയയിൽ പോയ ചിലർ ഇപ്പോഴും അവിടെ ജയിലിൽ ഉണ്ടെന്ന് എല്ലാവർക്കും അറിയാവുന്നതല്ലേ. ഇതൊക്കെ ആണെങ്കിലും ആരോടെങ്കിലും ഈ സിനിമ കാണണമെന്ന് ഞാൻ പറയില്ല. അതിനു തക്ക ഒരു നിലവാരവും അതിനില്ല.