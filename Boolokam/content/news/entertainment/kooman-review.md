---
author: Beaumaris
categories:
- Entertainment
comment_count: 0
date: 2022-11-04 10:08:11
draft: false
image: https://cdn.boolokam.com/articles/2022/11/1_gngn.jpg
like_count: 99057
share_count: 44816
tags:
- asif ali
- Featured
- Jeethu Joseph
- K Santhosh K Santhosh
- kooman
title: തീയറ്റർ എക്സ്പീരിയൻസ് ആവശ്യപ്പെടുന്ന ചിത്രത്തിൽ ഇരുട്ടും ഒരു പ്രധാനകഥാപാത്രമാണ്
view_count: 1615299
---

**കൂമൻ ???? രാത്രിയുടെ യാത്രികൻ** **K Santhosh K Santhosh** അർജ്ജുൻ ടെൻഡുൽക്കറുടെ ഏറ്റവും വലിയ സാധ്യതയും ബാധ്യതയും അദ്ദേഹത്തിന്റെ പിതാവ് സാക്ഷാൽ സച്ചിൻ ടെണ്ടുൽക്കർ ആണെന്ന് പറഞ്ഞാൽ നിങ്ങളിൽ ചിലരെങ്കിലും നെറ്റിചുളിക്കും.ഒന്നോ ർത്തുനോക്കൂ അർജ്ജുന് കിട്ടിയ ആദ്യകാല സ്വീകരണം!അതേ പ്രായത്തിൽ അദ്ദേഹത്തിനല്ലാതെ അതിന് മുൻപോ ശേഷമോ മറ്റൊരു താരത്തിനും ലഭിച്ചിട്ടില്ല അങ്ങനെ ഒന്ന്.എന്നാൽ വളരെ പെട്ടെന്ന് തന്നെ പലരും വിധി എഴുതി 'ചെക്കൻ സച്ചിന്റെ അത്രപോര, വളരെ വലിയ ഒരു ക്രിക്കറ്റ് കരിയർ മുമ്പിൽ നിൽക്കുമ്പൊഴാണ് ആവശ്യമില്ലാത്ത ഈ വിധിയെഴുത്ത് എന്നോർക്കുക.ഇത് അർജ്ജുനിൽ മാത്രം ഒതുങ്ങി നിൽക്കുന്നതല്ല വിജയ് യേശുദാസിലും പ്രണവ് മോഹൻലാലിലും അങ്ങനെ പലരിലേക്കും അത് നീളുന്നു.കലാ കായിക സിനിമ മേഖലയും എന്തിന് രാഷ്ട്രീയത്തിൽ പോലും അതൊരു ബാധ്യതയായി നിൽക്കുന്നു. അത്തരം ഒരു ബാധ്യത ജിത്തു ജോസഫിനുമുണ്ട്.ആ ബാധ്യതയുടെ പേര് ദൃശ്യം എന്നാണ്!.. അദ്ദേഹത്തെ ഇന്ത്യ മുഴുവൻ അറിയപ്പെടുന്ന സംവിധായനാക്കിയ ദൃശ്യം. അദ്ദേഹത്തിന്റെ ഏത് സിനിമയും ദൃശ്യത്തിന്റെ വിജയവുമായി ഒത്ത് നോക്കി മാർക്കിടാൻ നിൽക്കുന്ന ഒരു കൂട്ടം പ്രേക്ഷകരുടെ മുന്നിൽ ആ വലിയ ബാധ്യതയെ അതിവിദഗ്ധമായി അദ്ദേഹം സാധ്യതയായി മാറ്റുന്ന കാഴ്ചയാണ് കൂമനിൽ നാം കാണുന്നത്. കെ.ആർ.കൃഷ്ണകുമാറിന്റെ രചനയിൽ ഒരു സാധാ പോലീസ് ഉദ്യോഗസ്ഥന്റെ ജീവിതത്തിലൂടെ സഞ്ചരിക്കുന്ന സിനിമ മുൻ മാതൃകകളില്ലാത്തതാണ്.അതിർ കവിഞ്ഞ ആത്മ നിന്ദ ഒരു മനുഷ്യനെ എത്തിക്കുന്ന അവസ്ഥകൾ വളരെ വിശ്വസനീയമായ് ഒഴുക്കോടെ ചിത്രത്തിന്റെ ആദ്യ പകുതി നമ്മൾക്ക് കാട്ടിത്തരുന്നു. ![](https://cdn.boolokam.com/articles/2022/11/1_gngn.jpg)രണ്ടാം പകുതിയിലേക്ക് കടക്കുമ്പോൾ ചിത്രം കേരളം ഇന്ന് ചർച്ച ചെയ്യുന്ന ചില സമകാലീന വിഷയങ്ങളിലേക്ക് കൂടിയാണ് കടക്കുന്നത്.സ്ലീവാച്ചനായും ഗോവിന്ദായും അഭിനയ പ്രാധാന്യം ഉളള വേഷങ്ങൾ ചെയ്യാൻ ശ്രമിക്കുന്ന ആസിഫ് അലിയിലെ നടനെ നന്നായി ഉപേയോഗിച്ച ഒരു ചിത്രം കൂടിയാണ് കൂമൻ.പ്രെത്യേകിച്ചും തുടർച്ചയായി മേലുദ്യോഗസ്ഥനിൽ നിന്നും നാട്ടുകാരിൽ നിന്നും അപമാനങ്ങൾ ഏൽക്കേണ്ടി വരുന്ന സന്ദർഭങ്ങൾ മനോഹരമായായാണ് അദ്ദേഹം ചെയ്തിരിക്കുന്നത്.കൂടാതെ മേഘനാദൻ ബാബുരാജ് എന്നിവരുടെ പെർഫോമൻസും എടുത്തുപറയേണ്ടതാണ്. തീയറ്റർ എക്സ്പീരിയൻസ് ആവശ്യപ്പെടുന്ന ചിത്രത്തിൽ ഇരുട്ടും ഒരു പ്രധാനകഥാപാത്രമാണ്. കൂമൻ എന്ന പേര് ശരിക്കും കഥയ്ക്ക് അത്രമേൽ അനുയോജ്യം.