---
author: Beaumaris
categories:
- Entertainment
comment_count: 0
date: 2022-05-17 12:27:01
draft: false
image: https://cdn.boolokam.com/articles/2022/05/mykkk.jpg
like_count: 1071
share_count: 329
tags: []
title: കുടുംബസമേതമല്ല, ഒറ്റയക്കിരുന്നു കാണേണ്ട മൗനസ്വരൂപമാണ് സിനിമ എന്ന നിശ്ശബ്ദപ്രഖ്യാപനമാണ് അരവിന്ദിൻ്റെ
  സിനിമകൾ
view_count: 17718
---

**'അരവിന്ദൻ്റെ ഉച്ചപ്പടങ്ങൾ'** **ശ്രീനിവാസൻ** ചലച്ചിത്രകാരൻ അടൂർ ഗോപാലകൃഷ്ണനുമായി അടുത്തിടെ ശ്രീ.കെ.എൻ.ഷാജി നടത്തിയ അഭിമുഖമാണ് 'അടൂരിൻ്റെ സർഗജീവിതം'. അതിലെ സംഭാഷണങ്ങൾക്കിടയിൽ അടൂർ നടത്തിയ ഒരു പരാമർശമാണ് ഈ കുറിപ്പിന് ആധാരം. പ്രസ്തുതമുഖാമുഖത്തിൻ്റെ രണ്ടാം അദ്ധ്യായത്തിൽ അടൂർ പഴയകാല ഉച്ചപ്പടങ്ങളെകുറിച്ച പറയുന്നുണ്ട്. അന്നത്തെ ഉച്ചപ്പടങ്ങൾ ഒന്നുകിൽ അർദ്ധപോർണോ അല്ലെങ്കിൽ നൊട്ടോറിയസ്സായ ആർട്ട് പടങ്ങൾ. തൻ്റെ സിനിമകളെ ഉച്ചപ്പടങ്ങളായി ഒതുക്കാൻ ഒരിക്കലും സമ്മതിച്ചിട്ടില്ല. തൻ്റെ സിനിമകളെല്ലാം കൊട്ടകയിൽ ഡെയ്ലി മൂന്നു കളി കളിച്ച സിനിമകളാണ്. അവയെല്ലാം മലയാളികൾ സകുടുംബം ആസ്വദിച്ചു രസിച്ച ചിത്രങ്ങളാണ്.മുഖാമുഖം മാത്രമാണ് ഒരേയൊരു അപവാദം. &nbsp; തുടർന്ന് കലാമൂല്യമുള്ള സിനിമകളെ ഉച്ചപ്പടങ്ങളാക്കിയ ക്രെഡിറ്റ് സമ്പൂർണമായും അരവിന്ദന് സമ്മാനിക്കുന്നു.തിയേറ്ററിൽ ഉച്ചപ്പടസംസ്കാരം കൊണ്ടുവന്നത് അരവിന്ദനാണ്..അടൂർ പറഞ്ഞത്അക്ഷരംപ്രതി ശരിയാണ്. അരവിന്ദൻ ഉച്ചയുടെ ആളാണ്. എഴുപതുകളിലെ സൂര്യയൗവനത്തിൻ്റെ പ്രതിനിധിയായ 'രവി ' എന്ന ചെറുപ്പക്കാരൻ്റെ അയനകഥ പറയുന്ന ഉത്തരായണം സൂര്യൻ കത്തി നില്ക്കുന്ന നട്ടുച്ചയ്ക്കല്ലാതെ എപ്പഴാണ് കാണിക്കേണ്ടത്. സൂര്യവംശത്തിലെ വിഷാദഗാഥ ചിത്രീകരിക്കുന്ന കാഞ്ചനസീത, യുവപ്രതിഭയുടെ സൂര്യവെളിച്ചം താഴുന്ന പോക്കുവെയിൽ, രാവിനെ പകലാക്കുന്ന വൈദ്യുതിയുടെ വരവോതുന്ന ഒരിടത്ത്, മേടത്തിൽ രാപ്പകലുകൾ തുല്യമാവുന്ന വിഷുവത്തിന് എത്തുന്ന കുമ്മാട്ടി, ചിദാകാശത്തിൻ്റെ വെളിച്ചത്തിലേയ്ക്കുയർത്തുന്ന ചിദംബരം, ഒരു കടലോരമിത്ത് പ്രഭ ചൊരിയുന്ന എസ്തപ്പാൻ ഒക്കെയും സൂര്യശോഭയുള്ള ചിത്രങ്ങൾ തന്നെ. ഇതിലൊന്നും നായകവേഷങ്ങളിൽ അടൂർച്ചിത്രങ്ങളിലെന്നപോലെ മധുവോ ശാരദയോ മമ്മൂട്ടിയോ അഭിനയിച്ചിട്ടില്ല. &nbsp; ![](https://cdn.boolokam.com/articles/2022/05/mykkk.jpg) &nbsp; അവസാനകാല ചിത്രങ്ങളായ ചിദംബരത്തിലും വാസ്തുഹാരയിലുമാണ് താരങ്ങളെ അരവിന്ദൻ 'അഭിനയിപ്പിച്ചി'ട്ടുള്ളത്.ചിദംബരത്തിൽ സ്മിതാ പാട്ടിലും, വാസ്തുഹാരയിൽ മോഹൻലാലും.ഓണാട്ടുകരഭാഷയിൽ ഉരിയാടുന്ന ആദിമദ്ധ്യാന്തപ്പൊരുത്തമുള്ള അടൂരിൻ തിരനാടകങ്ങൾപോലെ ഒന്ന് മൗനഭാഷകനായ അരവിന്ദനിൽ നിന്നും പൊതുവിൽ പ്രതീക്ഷിക്കുക വയ്യ. ഒരിടത്തിൽ തിരുവന്തോരം ഭാഷ മൊഴിയുന്ന ഓവർസിയർ പോലുള്ള അപവാദങ്ങളെ വിസ്മരിക്കുന്നില്ല. പറഞ്ഞു വന്നത് തൻ്റെ ചിത്രങ്ങൾ ദിവസേന മൂന്നു കളികൾ കളിക്കണമെന്ന ശാഠ്യമാണ് അടൂരിനെ പിന്നെയും പോലുള്ള ഒരു ചിത്രത്തിൽ കൊണ്ടെയെത്തിച്ചത് .ഒത്തുതീർപ്പുകളിലൂടെ ജീവിതം കൊടിയേറ്റുന്ന ശങ്കരൻകുട്ടി അടൂരിലുണ്ട്.ചെളി തെറിപ്പിച്ചുപോകുന്ന ജനപ്രിയസിനിമകളുടെ 'എന്തൊരു സ്പീഡി'നെ തൻ്റെ സിനിമാ സങ്കല്പത്തിലേക്കും അടൂർ കടം കൊള്ളുന്നു &nbsp; ![](https://cdn.boolokam.com/articles/2022/05/84641927.jpg) പൊതുമനസ്സിന് സ്വീകരിക്കാനാവത്ത കുതറലുകൾ യൗവനത്തിനു സ്വന്തം. ഒരു തലമുറ ക്ലാസു കട്ടു ചെയ്തു കണ്ട ചിത്രങ്ങളായ സിനിമകളാണ് അരവിന്ദൻ്റെ സിനിമകൾ. ആ ഉച്ചപ്പടങ്ങൾ ഇന്നും ഉച്ചനിലയിൽ ഊർജ്ജം പ്രസരിപ്പിക്കുന്നു.പുതുതലമുറ ആ ഊർജ്ജ പ്രവാഹത്തെ തിരിച്ചറിയുന്നു. സകുടുബം മൂന്നു നേരം കാണേണ്ട സോദ്ദേശ്യകലാരൂപമാണ് സിനിമ എന്ന സൂത്രവാക്യത്തെ തകർത്ത് ഒറ്റയക്കിരുന്നു കാണേണ്ട മൗനസ്വരൂപമാണ് സിനിമ എന്ന നിശ്ശബ്ദപ്രഖ്യാപനമാണ് അരവിന്ദിൻ്റെ സിനിമകൾ. ഒന്നുകൂടി കൃത്യമായിപ്പറഞ്ഞാൽ അരവിന്ദൻ്റെ ഉച്ചപ്പടങ്ങൾ! (15/5/2022)