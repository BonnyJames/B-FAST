---
author: Beaumaris
categories:
- Entertainment
comment_count: 0
date: 2022-10-12 04:23:13
draft: false
image: https://cdn.boolokam.com/articles/2022/10/Amitabh-Bachchan.jpg
like_count: 16309
share_count: 9788
tags:
- Bineesh K Achuthan
- bollywood
- Featured
title: '"ഈ മനുഷ്യൻ വെറുമൊരു താരമല്ല, അമിതാഭ് ബച്ചൻ ഒരു വ്യവസായമാണ്":  ഫ്രാൻകോയിസ്
  ട്രഫോട്ട് (ഫ്രഞ്ച് സംവിധായകൻ )'
view_count: 333394
---

**Bineesh K Achuthan** " This man is not just a star. Amitabh Bachchan is an industry." \- François Truffaut (French Director) ഒരു വിദേശ ചലച്ചിത്ര സംവിധായകനാൽ ഇങ്ങനെ വിശേഷിക്കപ്പെട്ട ഏക ഇന്ത്യൻ താരമായിരുന്നു അമിതാഭ് ബച്ചൻ എന്നബിഗ് ബി. 70 - കളുടെ രണ്ടാം പകുതിയിൽ, ക്ഷോഭിക്കുന്ന യുവത്വമായി ഇന്ത്യൻ സ്ക്രീനുകളെ പിടിച്ചടക്കിയ താര രാജാവായിരുന്നു അമിതാഭ് ബച്ചൻ. വൺ മാൻ ഇൻഡസ്ട്രി എന്ന് വരെ വിളിക്കപ്പെട്ട, സമാനതകളില്ലാത്ത താരപ്പകിട്ടിന്റെ ഉടമ. 70 - കളുടെ അവസാനവും 80 - കളുടെ തുടക്കവും ബോളിവുഡ്, ബച്ചൻ യുഗം എന്നറിയപ്പെട്ടു. 1969 - ൽ മലയാളികളുടെ സ്വന്തം മധു, കേന്ദ്ര കഥാപാത്രമായ സാത് ഹിന്ദുസ്ഥാനി എന്ന ചിത്രത്തിലൂടെ ബോളിവുഡിൽ അരങ്ങേറിയ ബച്ചന് ഒരു വിജയ നായകനാകാൻ 1973 - ൽ സഞ്ജീർ വരെ കാത്തിരിക്കേണ്ടി വന്നു. 1975 - ൽ യാഷ് ചോപ്രയുടെ ദീവാറും രമേശ് സിപ്പിയുടെ ചരിത്ര വിജയമായ ഷോലെയും ബച്ചന് കുതിപ്പ് നൽകി. 1969 - ലെ ആരാധനയുടെ വിജയത്തോടെ ബോളിവുഡിൽ ആഞ്ഞടിച്ച രാജേഷ് ഖന്ന തരംഗം 70 - കളുടെ മധ്യത്തോടെ മങ്ങലേറ്റപ്പോൾ ബച്ചൻ കത്തി തുടങ്ങുകയായിരുന്നു. ഇന്ത്യാ മഹാ രാജ്യം അടിയന്തിരാവസ്ഥയുടെ തീചൂളയിലേക്ക് വലിച്ചെറിയപ്പെട്ടപ്പോൾ ബച്ചൻ യുഗം ആളിപ്പടർന്നു. ജനങ്ങളുടെ പ്രതികരണശേഷി കാരാഗ്രഹങ്ങളിൽ അടിച്ചമർത്തപ്പെട്ടപ്പോൾ ; വെള്ളിത്തിരയിൽ വ്യവസ്ഥിതിക്കെതിരെ പോരാടുന്ന ക്ഷോഭിക്കുന്ന യുവത്വത്തെ ജനം നെഞ്ചിലേറ്റി. വർഷം1977 മൻമോഹൻ ദേശായിയുടെ അമർ അക്ബർ ആന്റണി, പർവരിഷ് എന്നീ ബ്ലോക്ക് ബസ്റ്ററുകൾ. 1978 - ൽ യാഷ് ചോപ്രയുടെ ത്രിശൂൽ, പ്രകാശ് മെഹ്റയുടെ മുഖദാർ കാ സിക്കന്തർ, ചന്ദ്ര ബറോട്ടിന്റെ ഡോൺ എന്നീ മെഗാ ഹിറ്റുകൾ ..... അമിതാഭിന്റെ സ്റ്റാർ പവർ കണ്ട് ബോളിവുഡ് പകച്ച് നിന്നു. രാജേഷ് ഖന്നക്ക് കയ്യൊഴിയേണ്ടി വന്ന താരസിംഹാസനം, ധർമ്മേന്ദ്രക്ക് പിടി കൊടുക്കാതെ അമിതാഭ് ബച്ചനിലേക്ക് എത്തുകയായിരുന്നു. അവിടെ ഒരു യുഗം ആരംഭിക്കുകയായി..... **ബച്ചൻ യുഗം.** താരപദവിയിൽ തന്റെ മുൻഗാമികളായ രാജേഷ് ഖന്നയേയും ധർമ്മേന്ദ്രയേയും മാത്രമല്ല തന്റെ സമകാലികരായ ജിതേന്ദ്രയേയും ശത്രുഘ്നൻ സിൻഹയേയും വിനോദ് ഖന്നയേയും മറി കടന്ന് കൊണ്ട് ഒരു കൊടുങ്കാറ്റ് പോലെ ബച്ചൻ പ്രതിഭാസം ബോളിവുഡിൽ ആഞ്ഞടിച്ചു. ആറടിയിലേറെ ഉയരമുള്ള രൂപവും ആ രൂപത്തിനിണങ്ങിയ ഉച്ഛസ്ഥായിലുളള ശബ്ദവും ഇന്ത്യൻ പ്രേക്ഷക മനസ്സിൽ നായക സങ്കൽപ്പത്തിന് പുത്തൻ ഭാഷ്യം നൽകി. താരപദവിയിൽ വിരാചിക്കുമ്പോൾ തന്നെ സ്വകാര്യ ജീവിതത്തിലെ അസ്വാരസ്യങ്ങളാൽ ബച്ചൻ ഗോസിപ്പ് കോളങ്ങളിൽ നിറഞ്ഞു നിന്നിരുന്നു. മൻമോഹൻ ദേശായിയുടെ കൂലിയുടെ ചിത്രീകരണ വേളയിൽ ഒരു സംഘട്ടന രംഗത്തിനിടയിലാണ് അമിതാഭ് ബച്ചന് ഗുരുതരമായി പരിക്കേൽക്കുന്നത്. ബച്ചനെ അഡ്മിറ്റാക്കിയ ബ്രീച്ച് കാൻഡി ആശുപത്രിയിലേക്ക്, ഉത്കണ്ഠാകുലരായ ലക്ഷക്കണക്കിന് ആരാധകർ ഒഴുകിയെത്തി. ആശുപത്രി വാസം ബച്ചന്റെ ആത്മവിശ്വാസത്തെ കെടുത്തി കളഞ്ഞു. തന്റെ തട്ടകം രാഷ്ട്രീയമാക്കാൻ അദ്ദേഹം തീരുമാനിച്ചു. ഉറ്റ സുഹൃത്തും പിൽക്കാല ഇന്ത്യൻ പ്രധാനമന്ത്രിയുമായ രാജീവ് ഗാന്ധിയുടെ പ്രേരണയും ആ തീരുമാനത്തിന് പിന്നിലുണ്ടായി. 1984 - ൽ അലഹബാദ് മണ്ഡലത്തിൽ നിന്നും ഉത്തർ പ്രദേശ് മുൻ മുഖ്യമന്ത്രി കൂടിയായ ബഹുഗുണയെന്ന ശക്തനായ എതിരാളിയെ റെക്കോഡ് ഭൂരിപക്ഷത്തിന് പരാജയപ്പെടുത്തി കൊണ്ടാണ് തന്റെ പുതിയ ഇന്നിംഗ്സിന് ബച്ചൻ തുടക്കമിട്ടത്. എന്നാൽ അധികം വൈകാതെ തന്നെ തനിക്കിണങ്ങാത്ത രാഷ്ട്രീയക്കാരന്റെ കുപ്പായം ബച്ചൻ അഴിച്ചു വച്ചു. പിന്നീടൊരിക്കൽ പോലും ബച്ചൻ രാഷ്ട്രീയ ജീവിതത്തിലേക്ക് തിരിച്ച് വന്നിട്ടില്ല. രാജീവ് ഗാന്ധിയുമായുള്ള സൗഹൃദം മറ്റുള്ളവർക്കെല്ലാം നേട്ടങ്ങൾ സമ്മാനിച്ചപ്പോൾ അമിതാഭിനത് നഷ്ട കച്ചവടമായിരുന്നു. വിവാദങ്ങൾ മാത്രം ബാക്കിയായി. ![](https://cdn.boolokam.com/articles/2022/10/Amitabh-Bachchan.jpg)ചലച്ചിത്ര രംഗത്തേക്ക് തിരികെ എത്തിയ ബച്ചന്റെ ആദ്യ ചിത്രം ഷഹൻ ഷാ ആയിരുന്നു. ബ്ലോക്ക് ബസ്റ്റർ വിജയം നേടിയ കൂലിക്ക് ശേഷം ഒരു വമ്പൻ ഹിറ്റ് ബച്ചനുണ്ടായിരുന്നില്ല. അതിനാൽ തന്നെ ഷഹൻ ഷാക്ക് മേൽ ബോളിവുഡ് ധാരാളം പ്രതീക്ഷകൾ അർപ്പിച്ചിരുന്നു. ബച്ചന്റെ തിരിച്ചു വരവ് ആഘോഷമാക്കിക്കൊണ്ട് ഷഹൻ ഷാ ബമ്പർ ഹിറ്റായി മാറി. എന്നാൽ ക്രമേണ ബച്ചൻ പ്രഭാവം മങ്ങി തുടങ്ങി. പിന്നീടുള്ള ബച്ചൻ ചിത്രങ്ങളുടെ പ്രകടനം ശരാശരിയിലും താഴെയായിരുന്നു. ബച്ചന്റെ താര പദവിക്ക് ഇന്ധനമായ സലിം - ജാവേദ് ജോടികൾ വേർ പിരിഞ്ഞതും പുത്തൻ താരോദയങ്ങളും ബച്ചന് തിരിച്ചടിയായി. ബോളിവുഡ് പതിയെ മാറ്റത്തിന് തയ്യാറെടുക്കുകയാണെന്ന് അമിതാഭിന് മനസിലായി തുടങ്ങി. ഷോലെയിൽ തുടങ്ങിയ ചോരക്കളി പ്രേക്ഷകരെ ചെടിപ്പിച്ചു തുടങ്ങിയിരുന്നു. 1988 - ൽ തന്നെ പാത് ബ്രേക്കിംഗായി ഖയാമത് സെ ഖയാമത് തക്കുമായി ആമീർ ഖാൻ രംഗപ്രവേശം ചെയ്തു. തൊട്ടടുത്ത വർഷം ട്രെന്റ് സെറ്ററായി മേം നേ പ്യാർ കിയായിലൂടെ സൽമാൻ ഖാനും തന്റെ വരവറിയിച്ചു. മുകുൾ.എസ്.ആനന്ദിന്റെ മാഗ്നം ഓപ്പസ് എന്ന് വിശേഷിപ്പിക്കാവുന്ന അഗ്നീപഥ് ഉദ്ദേശിച്ച രീതിയിൽ ഒരു വലിയ വിജയമാകാതെ പോയത് ബച്ചന് ക്ഷീണമായി. എന്നാൽ മുകൾ. എസ്.ആനന്ദിന്റെ തന്നെ തൊട്ടടുത്ത ചിത്രമായ ഹം - ലൂടെ ബച്ചന് വൻ തിരിച്ച് വരവ് നടത്തുകയും ചെയ്തു. എങ്കിലും സ്വരം നന്നാവുമ്പോൾ തന്നെ പാട്ട് നിർത്തുന്നതാണ് ബുദ്ധി എന്ന് ബച്ചൻ തിരിച്ചറിഞ്ഞു. വ്യവസ്ഥിതിയോട് സന്ധി ചെയ്ത ബച്ചനെ പഴയ ക്ഷോഭിക്കുന്ന യുവാവായി കാണാൻ പ്രേക്ഷകർ മടിച്ചു. സായാഹ്നത്തിനായി കാത്തിരിക്കാതെ മധ്യാഹ്ന സൂര്യനായി തന്നെ വിരമിക്കാൻ ബച്ചൻ തയ്യാറെടുത്തു. ബിഗ് ബജറ്റിൽ ഒരുങ്ങുന്ന ഖുദാ ഗവ, അമിതാഭ് ബച്ചന്റെ അവസാന ചിത്രമെന്ന് കൊട്ടിഘോഷിച്ച് റിലീസായി. ആ വിജയത്തോടെ ബച്ചൻ സിനിമാ രംഗത്ത് നിന്നും താൽക്കാലികമായി വിട വാങ്ങുകയും ABCL എന്ന കോർപ്പറേറ്റ് സ്ഥാപനവുമായി ബിസിനസ് രംഗത്തേക്ക് പ്രവേശിക്കുകയും ചെയ്തു. ![](https://cdn.boolokam.com/articles/2022/10/yuu.jpg)എന്നാൽ, താമസിയാതെ തന്നെ രാഷ്ട്രീയത്തിലെന്ന പോലെ ബിസിനസിലും ബച്ചൻ പരാജയം രുചിച്ചു. ജപ്തി ഭീഷണി നേരിടേണ്ടി വന്ന ABCL - ന് വേണ്ടി ബച്ചൻ, താൻ ഒരിക്കൽ ഊരി വച്ച ക്ഷോഭിക്കുന്ന യുവാവിന്റെ കുപ്പായം വീണ്ടും എടുത്തണിയാൻ നിർബന്ധിതനായി. ബച്ചന്റെ തിരിച്ച് വരവ് ആഘോഷമാക്കി വൻ പരസ്യ കോലാഹലങ്ങളോടെ വന്ന മൃത്യ ദാദ എട്ടു നിലയിൽ പൊട്ടി. തുടർന്ന് വന്ന ബച്ചൻ ചിത്രങ്ങളും മാലപ്പടക്കത്തിന് തിരി കൊളുത്തിയ അവസ്ഥയിലായി. ബച്ചൻ യുഗം അവസാനിച്ചതായി മാധ്യമങ്ങൾ അച്ചു നിരത്തി. മറു വശത്ത് ഖാൻ ത്രയങ്ങൾ തുടർ വിജയങ്ങളോടെ ബോളിവുഡ് കീഴടക്കി കഴിഞ്ഞിരുന്നു. പ്രതിസന്ധി മുന്നിൽ കണ്ട അമിതാഭ് ബച്ചൻ, തനിക്ക് ദീവാറിലും സിൽസിലയിലുമായി വ്യത്യസ്ത കാലയളവിൽ വ്യത്യസ്ത ഇമേജുകൾ സമ്മാനിച്ച ബോളിവുഡ് അതികായകൻ യാഷ് ചോപ്രയെ കാണാൻ തീരുമാനിച്ചു. ക്ഷോഭിക്കുന്ന യുവത്വത്തിന്റെ കാലം കഴിഞ്ഞു എന്ന് യാഷ് ചോപ്ര ബച്ചനെ ബോധ്യപ്പെടുത്തി. പ്രായത്തിനിണങ്ങുന്ന റോളുകളിലേക്ക് ബച്ചൻ ചുവട് മാറ്റി. ഫലമോ....മൊഹബത്തേൻ എന്ന യാഷ് ചോപ്ര ചിത്രം മുതൽ ബച്ചനെ കാരക്ടർ വേഷങ്ങളിൽ കാണാൻ തുടങ്ങി. ഏറെക്കുറെ ഈ സമയം തന്നെ രാജ്യത്തിലെ കേബിൾ ടി വി വിപ്ലവത്തിന്റെ ഭാഗമാകാനും ബച്ചൻ തയ്യാറായി. ബിഗ് സ്ക്രീനിലെ ക്ഷുഭിത യൗവ്വനം മിനി സ്ക്രീനിലേക്ക് കൂടി തന്റെ കരിശ്മയെ വ്യാപിപ്പിച്ചു. അതിന്റെ ഫലമായി " കോൻ ബനേഗാ ക്രോർപതി " എന്ന ടെലിവിഷൻ ഷോ രാജ്യത്തിലെ ഏറ്റവും കൂടുതൽ പ്രേക്ഷകരുള്ള പ്രോഗ്രാമായി മാറാൻ അധികം സമയം വേണ്ടി വന്നില്ല. തന്റെ ശബ്ദത്തിന്റെ അസാധ്യ മോഡുലേഷൻ കൊണ്ടും തന്റെ മാസ്മരിക ശൈലി കൊണ്ടും ബച്ചൻ ബിഗ് സ്ക്രീൻ പോലെ മിനി സ്ക്രീനും കീഴടക്കി. തന്റെ കടബാധ്യതകൾ തീർക്കാൻ ഈ ഷോയുടെ വിജയം ബച്ചനെ എറെ സഹായിച്ചു. തന്റെ സ്ക്രീൻ പേഴ്സണയെ പുതുക്കി പണിയുവാനും മിനി സ്ക്രീൻ അവതാരത്തിലൂടെ ബച്ചന് കഴിഞ്ഞു. ![](https://cdn.boolokam.com/articles/2022/10/y555u.jpg)നായക വേഷം കയ്യൊഴിഞ്ഞ ബച്ചൻ, തന്റെ പ്രായത്തിനിണങ്ങുന്ന കാരക്ടർ വേഷങ്ങളിലാണ് കഴിഞ്ഞ രണ്ട് പതീറ്റാണ്ടിലേറെയായി സജീവമായിരിക്കുന്നത്. മെഗാ സ്റ്റാർ മമ്മൂട്ടി ഒരിക്കൽ പറയുകയുണ്ടായി; " Amithabh Bachan is the biggest star India has ever produced " എന്ന്. താനും രജനീകാന്തും ചിരഞ്ജീവിയുമടക്കമുള്ള സൗത്തിന്ത്യൻ താരരാജാക്കൻമാരുടെ അക്കാലത്തെ പ്രചോദനം ബച്ചന്റെ വിജയങ്ങളായിരുന്നു എന്ന നിലയിലാകാം ആ പ്രസ്താവന. അഭിനയ ജീവിതത്തിൽ അര നൂറ്റാണ്ട് പിന്നിട്ടിട്ടും 80ാം വയസിലും ഒരു താരമായി തന്നെ തുടരുന്നത് കൊണ്ട് കൂടിയാണ് അമിതാഭ് ബച്ചൻ, ബിഗ് ബി എന്ന മാധ്യമ വിശേഷണത്തിന് അർഹനായിരിക്കുന്നതും.