---
author: Beaumaris
categories:
- Entertainment
comment_count: 0
date: 2023-11-22 09:55:43
draft: false
image: ''
like_count: 97686
share_count: 56858
tags:
- google
- google hall of fame
title: എന്താണ് ഗൂഗിള്‍ ഹാള്‍ ഓഫ് ഫെയിം ?
view_count: 2246041
---

**ഗൂഗിള്‍ ഹാള്‍ ഓഫ് ഫെയിം** **അറിവ് തേടുന്ന പാവം പ്രവാസി** ഗൂഗിളിന്റെ ഏതെങ്കിലും സേവനങ്ങളില്‍ സുരക്ഷാ വീഴ്ചകളോ, സാങ്കേതികപ്പിഴവോ ചൂണ്ടിക്കാണിച്ച് അത് കമ്പനിയെ അറിയിക്കുന്നവര്‍ക്കുള്ളതാണ് ഗൂഗിള്‍ ഹാള്‍ ഓഫ് ഫെയിം.എത്തിക്കല്‍ ഹാക്കര്‍മാരുടെയും ടെക്കികളുടെയും കരിയറിലെ അഭിമാനനേട്ടമാണ് ഗൂഗിള്‍ ഹാള്‍ ഓഫ് ഫെയിം നേട്ടം. പട്ടികയിലിടം പിടിക്കുക അത്ര എളുപ്പമല്ലെന്നത് തന്നെയാണ് ഈ അംഗീകാരത്തിന്റെ ഏറ്റവും വലിയ ആകര്‍ഷണീയത. ആപ്പിള്‍, മെറ്റ, ഗൂഗിള്‍ തുടങ്ങി മിക്ക ഐ.ടി. ഭീമന്മാരും ടെക്കികള്‍ക്ക് ഈ അംഗീകാരം നല്‍കാറുണ്ട്.ഇതു കൂടാതെ വലിയൊരു തുക പാരിതോഷികമായും കമ്പനികള്‍ നല്‍കാറുണ്ട്. സുരക്ഷാ വീഴ്ചകളുടെ കാഠിന്യമനുസരിച്ചാണ് ഹാള്‍ ഓഫ് ഫെയിം ലിസ്റ്റില്‍ പേരും കാഷ് പ്രൈസും നിശ്ചയിക്കപ്പെടുക. അപകടത്തിന്റെ കാഠിന്യവും , നിലവാരവും അനുസരിച്ച് റാങ്കിങ്ങിലും പാരിതോഷികമായി ലഭിക്കുന്ന തുകയിലും വ്യത്യാസമുണ്ടാകും. അതായത് ഏറ്റവും വലിയ പിഴവ് ചൂണ്ടിക്കാണിച്ചയാളാകും ലിസ്റ്റില്‍ ഒന്നാമന്‍. 2022-ല്‍ മാത്രം 2,900-ലധികം സുരക്ഷാ പ്രശ്‌നങ്ങളാണ് ഇത്തരത്തില്‍ കണ്ടെത്തുകയും പരിഹരിക്കുകയും ചെയ്തത്. ഏകദേശം 12 മില്യണ്‍ യു.എസ്. ഡോളറാണ് (ഏകദേശേം 98.4 കോടി രൂപ) ഗൂഗിള്‍ ഇതിന് മാത്രമായി ചെലവിട്ടത്. സെര്‍ച്ച് എന്‍ജിന്‍, വെബ്സൈറ്റുകള്‍, ആപ്പുകള്‍ തുടങ്ങി ഗൂഗിള്‍ സേവനങ്ങളില്‍ ഏതിലെങ്കിലും സുരക്ഷാവീഴ്ച കണ്ടെത്തിയാല്‍ നമുക്കത് അറിയിക്കാം. സുരക്ഷാവീഴ്ച ആര്‍ക്കു വേണമെങ്കിലും എപ്പോള്‍ വേണമെങ്കിലും റിപ്പോര്‍ട്ട് ചെയ്യാം. ഗൂഗിള്‍ ഡെവലപ്പര്‍മാര്‍ ആ ബഗ് പരിഹരിക്കുകയും പാരിതോഷികം നല്‍കുകയും ഗൂഗിള്‍ ഹാള്‍ ഓഫ് ഫെയിം ലിസ്റ്റില്‍ പേര് പ്രസിദ്ധീകരിക്കുകയും ചെയ്യും. ഗൂഗിള്‍ ക്ലൗഡിന്റെ സുരക്ഷാരീതി മെച്ചപ്പെടുത്തുന്നതിനും ഉപയോക്താക്കള്‍ക്ക് മികച്ച സേവനം ലഭ്യമാക്കുന്നതിനും ഗവേഷകരെ പ്രോത്സാഹിപ്പിക്കുന്നതിനായാണ് ഗൂഗിള്‍ വള്‍നറബിലിറ്റി റിവാര്‍ഡ് പ്രോഗ്രാം (VRP Prizes) : വി.ആര്‍.പി പുരസ്‌കാരം സംഘടിപ്പിക്കുന്നത്. ഗൂഗിള്‍ ഡൊമെയ്‌നുകളിലെ പാളിച്ചകള്‍ കണ്ടെത്തുകയും അതിനുള്ള പരിഹാരം നിര്‍ദ്ദേശിക്കുകയും ചെയ്ത് ഹാള്‍ ഓഫ് ഫെയിം പട്ടികയില്‍ ഉള്‍പ്പെട്ടവര്‍ക്കായി സംഘടിപ്പിക്കുന്ന ലേഖന മത്സരമാണിത്. കണ്ടെത്തിയ വീഴ്ച, പരിഹാരം, മറ്റ് മാര്‍ഗനിര്‍ദേശങ്ങള്‍, ഡെമോണ്‍സ്‌ട്രേഷന്‍ എന്നിവയാണ് ലേഖനത്തില്‍ നല്‍കേണ്ടത്. വിജയികള്‍ക്ക് നിശ്ചിത തുകയാണ് പാരിതോഷികമായി ലഭിക്കുക. സാങ്കേതികപ്പിഴവ് ചൂണ്ടിക്കാണിക്കുന്നവരില്‍ നിന്ന് തിരഞ്ഞെടുക്കപ്പെട്ട നൂറ് പേര്‍ക്ക് വർഷാവർഷം ലണ്ടനിലെ ഗൂഗിള്‍ ആസ്ഥാനത്ത് സംഘടിപ്പിക്കുന്ന അന്താരാഷ്ട്ര കോണ്‍ഫറന്‍സില്‍ പങ്കെടുക്കാനും അവസരം ലഭിക്കും. 💢 വാൽ കഷ്ണം💢 അതീവ സുരക്ഷിതമെന്ന് നമ്മള്‍ കുരുതുന്ന വെബ്‌സൈറ്റുകളില്‍ പോലും ഹാക്കര്‍മാര്‍ നുഴഞ്ഞുകയറി വിവരങ്ങള്‍ ചോര്‍ത്തിയേക്കാം. എന്നാല്‍, ഇവരെ പ്രതിരോധിക്കുന്നതിനായി സുരക്ഷ ഉറപ്പാക്കാന്‍ നിയമപരമായി തന്നെ സോഫ്റ്റ്​വെയറിലോ , ഹാര്‍ഡ്​വെയറിലോ രഹസ്യമായി കയറി വീഴ്ചകള്‍ കണ്ടെത്തുകയും പരിഹരിക്കുകയും ചെയ്യുന്നവരാണ് എത്തിക്കല്‍ ഹാക്കര്‍മാര്‍. ഇങ്ങനെ കണ്ടെത്തുന്ന സുരക്ഷാവിഴ്ചകള്‍ തെറ്റായ കാര്യങ്ങള്‍ക്ക് ഉപയോഗിക്കാതെ ഉത്തരവാദിത്തപ്പെട്ടവരോട് വെളിപ്പെടുത്തലാണ് ഇവരുടെ ജോലി. പുറത്തുനിന്ന് ഏതെങ്കിലും തരത്തിലുള്ള സൈബര്‍ ആക്രമണങ്ങള്‍ നേരിടുന്നതിനുള്ള ചെറു പഴുതുപോലും എത്തിക്കല്‍ ഹാക്കര്‍മാര്‍ കണ്ടെത്തും.