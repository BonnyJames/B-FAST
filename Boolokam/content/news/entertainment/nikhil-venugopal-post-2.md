---
author: Beaumaris
categories:
- Entertainment
comment_count: 0
date: 2022-05-23 11:22:34
draft: false
image: https://cdn.boolokam.com/articles/2022/05/gegeegg.jpg
like_count: 1620
share_count: 1027
tags:
- jagadeesh
- malayalam movies
- mukesh
- Nikhil Venugopal
- siddique
title: എന്താണ് മുകേഷ്- ജഗദീഷ്- സിദ്ദിഖ് ത്രയം ഒരു കാലത്ത് മലയാളത്തിനു നൽകിയത് ?
view_count: 57243
---

**Nikhil Venugopal** **മുകേഷ്-ജഗദീഷ്-സിദ്ദിഖ്** മനസ്സു മടുത്തിരിക്കുമ്പോൾ, നേരം പോകാതുഴറുമ്പോൾ, അനുസരണക്കേടു കാട്ടുന്ന മനസ്സിനെ പെട്ടെന്ന് നേരെ പിടിച്ചിരുത്തണമെന്നു തോന്നുമ്പോൾ പെട്ടെന്ന് ഓർമ്മകളിൽ ഓടിയെത്തുക തൊണ്ണൂറുകളുടെ ആദ്യം പുറത്തിറങ്ങിയ ഒരു പിടി മലയാള ചിത്രങ്ങളാണ്.ആ ചിത്രങ്ങൾക്കൊക്കെ വലിയ തോതിലുള്ള ചില സമാനതകളുണ്ട് –മുകേഷ്, ജഗദീഷ്, സിദ്ദിഖ് – ഈ മൂവ്വർ സംഘത്തിലെ കുറഞ്ഞതു രണ്ടു പേരെങ്കിലും ഈ ചിത്രങ്ങളിലുണ്ടാകും. ഗഹനമായ പ്രമേയങ്ങളൊന്നുമായിരിക്കില്ല കഥ. മിക്കവാറും ഏറെ പറഞ്ഞു പഴകിയ, തൊഴിൽരഹിതരായ ചെറുപ്പക്കാരുടെ കഥയായിരിക്കും.ഹാസ്യപ്രധാനമായിരിക്കും ഒന്നാം പകുതി. ശ്രീനിവാസൻ ശൈലിയുള്ള ഡയലോഗുകളുടെ ആകർഷണീയതയോ, പ്രിയദർശൻ കോമഡികളുടെ പൊലിമയോ അതിനുണ്ടായെന്നു വരില്ല. പക്ഷെ എന്നിരിക്കിലും മനസ്സിനെ സ്പർശിക്കുന്ന, ലളിതമായ കോമഡികൾ നമുക്ക് ആസ്വദിക്കാനാകും. ഡയലോഗ് ഡെലിവറിയിലെ മോഡുലേഷൻ കൊണ്ടു മാത്രം അവർ നമ്മെ ഉല്ലാസഭരിതരാക്കും. (“ഒന്ന് ഒതുങ്ങിയിരിക്കുവൊ“ എന്ന് ചോദിച്ചത് മുകേഷ് ആയതു കൊണ്ടാണ് നമുക്ക് ഇന്നും ആ രംഗം കാണുമ്പോൾ ചിരി വരുന്നത്!!!) &nbsp; കഥയ്ക്ക് പ്രത്യേകിച്ച് കെട്ടുറപ്പൊന്നും കാണില്ല, ആദ്യപകുതിയുമായി ചിലപ്പോൾ പുലബന്ധം പോലുമില്ലാത്ത മേഖലകളിലേക്ക് കഥ പടർന്നു കയറും. എങ്കിലും നമ്മെ മുഷിപ്പിക്കാതെ കഥ പറഞ്ഞവസാനിപ്പിച്ച് സന്തോഷമായി യാത്രയാക്കും.ഈ ചിത്രങ്ങൾ പലതും എറണാകുളത്തോ പരിസരപ്രദേശങ്ങളിലോ ചിത്രീകരിച്ചവയാണ്. പഴയ എറണാകുളം നഗരത്തിൻ്റെ ഫുട്ടേജുകൾ കാണണമെങ്കിൽ ഈ ചിത്രങ്ങൾ മറിച്ചു നോക്കിയാൽ മതി. ഹാസ്യം മേമ്പൊടിയായി ഉണ്ടാകുമെങ്കിലും, കഥയുടെ അടിയൊഴുക്കുകളിൽ ജീവിതപ്രാരാബ്ധങ്ങളുടെയും തൊഴിലില്ലായ്മയുടെയും യുവചാപല്യങ്ങളുടേയും ശക്തമായ സാന്നിധ്യമുണ്ടായിരിക്കും. കുരുവികുളത്തെ നന്ദുവും (ചെപ്പു കിലുക്കണ ചങ്ങാതി), ഭാര്യയുടെ പാതിശമ്പളം മേടിക്കാൻ നടക്കുന്ന ഉണ്ണികൃഷ്ണനും (കുണുക്കിട്ട കോഴി), സാഹചര്യങ്ങളുടെ സമ്മർദ്ദം കൊണ്ട് ആൾമാറാട്ടം നടത്തേണ്ടി വന്ന ജോജി മാഷും (മലപ്പുറം ഹാജി മഹാനായ ജോജി) എന്നിവരെല്ലാം നിത്യജീവിതത്തിലെ സംഘർഷസാഹചര്യങ്ങളിൽ നിന്ന് ഹാസ്യം സൃഷ്ടിച്ചവരാണ്. &nbsp; ![](https://cdn.boolokam.com/articles/2022/05/gegeegg.jpg) “ഇൻ ഹരിഹർ നഗർ“ കാലഘട്ടം തുടക്കമിട്ട ഈ ട്രെൻഡ് ഒരു കൊച്ചു കാലയളവിനുള്ളിൽ ഒരു പാട് ശരാശരി-മികച്ച ഹാസ്യചിത്രങ്ങൾ മലയാളത്തിനു സമ്മാനിക്കുകയുണ്ടായി. പക്ഷെ പോകെപ്പോകെ അവയിലെ ഹാസ്യത്തിൻ്റെ നൈർമ്മല്യം കൈമോശം വരികയുണ്ടായി. പകരം സ്ലാപ്സ്റ്റിക്, അസംസ്കൃതമായ സാന്ദർഭിക ഹാസ്യത്തിൻ്റെ അതിപ്രസരം ചിത്രങ്ങളുടെ മൊത്തതിലുള്ള ആസ്വാദനത്തെ വിപരീതമായി ബാധിച്ചു. തൊണ്ണൂറുകളുടെ പകുതി ആകാറാകുമ്പോഴേക്കും ഈ തരംഗം ഏതാണ്ട് ഇല്ലാതായിക്കഴിഞ്ഞിരുന്നു. (മുകേഷ് പിന്നെയും പിടിച്ചു നിന്നു എന്നത് വേറെ കാര്യം). &nbsp; ![](https://cdn.boolokam.com/articles/2022/05/fwwff.jpg) ഇൻഹരിഹർ നഗർ, മൂക്കില്ലാരാജ്യത്ത്, ചെപ്പു കിലുക്കണ ചങ്ങാതി, കുണുക്കിട്ട കോഴി, തിരുത്തൽവാദി, മുഖചിത്രം, മുഖമുദ്ര, ഗാനമേള, ഗജകേസരിയോഗം, എഴുന്നള്ളത്ത്, ഇന്നത്തെ പ്രോഗ്രാം, മിമിക്സ് പരേഡ്, കാസർകോട് കാദർഭായി, പാവം ഐ.എ.ഐവാച്ചൻ, കൗതുകവാർത്തകൾ, നഗരത്തിൽ സംസാരവിഷയം, മാന്യന്മാർ, മാന്ത്രികച്ചെപ്പ്, മക്കൾ മാഹാത്മ്യം, പ്രിയപ്പെട്ട കുക്കു, ഗൃഹപ്രവേശം, കള്ളൻ കപ്പലിൽ തന്നെ, പ്രവാചകൻ, അദ്ദേഹം എന്ന ഇദ്ദേഹം, അദ്ദേഹം എന്ന ഇദ്ദേഹം, മലപ്പുറം ഹാജി മഹാനായ ജോജി, ഇരിക്കൂ എംഡി അകത്തുണ്ട്, പോസ്റ്റ് ബോക്സ് നമ്പർ 27, എന്നോടിഷ്ടം കൂടാമോ, ജേർണലിസ്റ്റ്… ചിത്രങ്ങളുടെ നിര നീണ്ടതാണ്. &nbsp; ![](https://cdn.boolokam.com/articles/2022/05/egeggggg.jpg) ചില ചിത്രങ്ങളിൽ ഈ മൂവ്വരിലൊരാൾക്കു പകരം ജയറാം ആയിരിക്കും – ഫസ്റ്റ് ബെൽ, വക്കീൽ വാസുദേവ്, നന്മ നിറഞ്ഞവൻ ശ്രീനിവാസൻ, കൂടിക്കാഴ്ച, കൺകെട്ട്, കടിഞ്ഞൂൽ കല്യാണം, കാവടിയാട്ടം, ആയുഷ്കാലം, ഊട്ടിപ്പട്ടണം, ജോർജ്ജൂട്ടി C/O ജോർജ്ജൂട്ടി– ഈ ചിത്രങ്ങളെയും സ്വഭാവം കൊണ്ട് മേൽപ്പറഞ്ഞ ഗണത്തിൽ തന്നെ പെടുത്താം.. കുറ്റങ്ങളും കുറവുകളും ഏറെയുള്ള ചിത്രങ്ങളാണ്... ദുർബലമായ, പരസ്പരബന്ധമില്ലാത്ത തിരക്കഥകളായിരിക്കും പലതും.. എന്നിരിക്കിലും പലരും ഗ്രുഹാതുരത്വത്തോടെ ഓർക്കുന്ന, മനസ്സു തുറന്നു ചിരിക്കാനവസരം നൽകിയ ഒരു പറ്റം ചിത്രങ്ങളാണ് മുകേഷ്-ജഗദീഷ്-സിദ്ദിഖ് ത്രയം ഒരു കാലത്ത് മലയാളത്തിനു നൽകിയത്...