---
author: Beaumaris
categories:
- Entertainment
comment_count: 0
date: 2023-02-19 04:49:20
draft: false
image: https://cdn.boolokam.com/articles/2023/02/ffwww.jpg
like_count: 62780
share_count: 29018
tags:
- Bineesh K Achuthan
- Featured
- mammootty
- mammooty
- sandhyakku virinja poovu
title: വിജയനായകനായി മെഗാസ്റ്റാർ മമ്മൂട്ടിയുടെ നാല് പതിറ്റാണ്ടുകൾ
view_count: 1453171
---

**വിജയനായകനായി മെഗാ സ്റ്റാർ മമ്മൂട്ടിയുടെ നാല് പതീറ്റാണ്ടുകൾ** **Bineesh K Achuthan** നായകനെന്ന നിലയിൽ മമ്മൂട്ടിയുടെ ആദ്യ സൂപ്പർ ഹിറ്റ് ചിത്രമായ സന്ധ്യക്ക് വിരിഞ്ഞ പൂവ് റിലീസായിട്ട് ഇന്ന് ( ഫെബ്രുവരി 18) 40 വർഷം പിന്നിടുന്നു. അക്കാലത്തെ ഹിറ്റ് മേക്കറായിരുന്ന പി.ജി.വിശ്വംഭരൻ സംവിധാനം നിർവ്വഹിച്ച ഈ ചിത്രത്തിന്റെ തിരക്കഥ രചിച്ചിരിക്കുന്നത് തോപ്പിൽ ഭാസിയാണ്. മനോരാജ്യം വാരികയിൽ ഖണ്ഡശ്ശ പ്രസിദ്ധീകരിച്ച, പി.ആർ. ശ്യാമളയുടെ നോവലിന്റെ ചലച്ചിത്രാവിഷ്ക്കാരമാണ് സന്ധ്യക്ക് വിരിഞ്ഞ പൂവ്. ഗ്യാലപ് പോൾ പ്രകാരം വാരികാ വായനക്കാരിൽ ബഹുഭൂരിപക്ഷവും നായികാനായകൻമാരായി ആവശ്യപ്പെട്ടത് സുകുമാരൻ - ശ്രീവിദ്യ ജോടികളെയായിരുന്നു. എന്നാൽ, ഇരുവരുടെയും തിരക്കേറിയ ഷെഡ്യൂൾ കാരണം പ്രസ്തുത വേഷങ്ങൾ മമ്മൂട്ടി - സീമ എന്നിവരിലേക്കെത്തി. 80 - കളുടെ ആദ്യ പകുതിയിലെ ഏറ്റവും ജനപ്രിയ ജോടി അന്നവിടെ പിറവിയെടുക്കുകയായിരുന്നു. പിൽക്കാലത്ത് കലാമൂല്യമുള്ളതും ജന സമ്മതി നേടിയതുമായ ഒട്ടേറെ ചിത്രങ്ങളിൽ ഇവർ നായികാനായകൻമാരായി വേഷമിട്ടു. ![](https://cdn.boolokam.com/articles/2023/02/ffwww.jpg)സെഞ്ച്വറിയുടെ ബാനറിൽ രാജു മാത്യു നിർമ്മിച്ച സന്ധ്യക്ക് വിരിഞ്ഞ പൂവിൽ മമ്മൂട്ടി, സീമ എന്നിവരെ കൂടാതെ ശങ്കർ, അംബിക, അടൂർ ഭാസി, മോഹൻലാൽ എന്നിവരും വേഷമിട്ടു. ഒ എൻ വി യുടെ വരികൾക്ക് ഇളയരാജ ഈണം നൽകിയ ഗാനങ്ങൾ എല്ലാം തന്നെ സൂപ്പർ ഹിറ്റുകളായി. മുൻ നിര നായകനിലേക്കുള്ള മമ്മൂട്ടിയുടെ പ്രയാണത്തിലെ നിർണ്ണായക വഴിത്തിരിവായിരുന്നു സന്ധ്യക്ക് വിരിഞ്ഞ പൂവ് എന്ന് നിസ്സംശയം പറയാൻ കഴിയും. താൻ നാലാൾ തിരിച്ചറിയുന്ന ഒരു താരമായി മാറുന്നത് ഈ ചിത്രത്തിന്റെ വിജയത്തിന് ശേഷമാണെന്ന് ചമയങ്ങളിലാതെ എന്ന ആത്മകഥയിൽ മമ്മൂട്ടി വിവരിക്കുന്നണ്ട്.