---
author: Beaumaris
categories:
- Entertainment
comment_count: 0
date: 2022-06-10 16:11:34
draft: false
image: ''
like_count: 44729
share_count: 20140
tags:
- oruthee movie
- sreedevi varma
title: ആ മെഗാ തിരുവാതിരക്കളി തന്റെ എഴുപതാം വയസ്സിൽ സിനിമയിലേക്കുള്ള വഴിവിളക്കാകുമെന്ന്
  ശ്രീദേവി വർമ്മയറിഞ്ഞില്ല
view_count: 1770057
---

**Harilal Rajendran** **കടപ്പാട് : Malayalam Movie & Music DataBase (m3db)** 536 സ്ത്രീകൾ അവതരിപ്പിച്ച ഒരു "മെഗാ തിരുവാതിരക്കളി". മലയാളമണ്ണിലല്ല. കേരളത്തിനപ്പുറത്ത്‌ ചെന്നൈ എഗ്മൂറിലെ പ്രശസ്തമായ ആശാൻ സ്മാരക വിദ്യാലയത്തിന്റെ മൈതാനത്തിൽ 2020 ജനുവരി 4നായിരുന്നു അതിഗംഭീരമെന്ന് കാഴ്ചക്കാരും മാധ്യമങ്ങളും വാഴ്തിയ ആ തിരുവാതിരക്കളി. സ്കൂളിലെ "മലയാളി മാർകഴി ഉത്സവം" എന്ന ആഘോഷത്തിന്റെ ഭാഗമായാണ്‌ നൃത്തവും സംഘടിപ്പിച്ചത്‌. കൃത്യ അകലത്തിലുള്ള വെള്ള വട്ടങ്ങളിൽ നിലയുറപ്പിച്ച 536 സ്ത്രീകളും താളത്തിൽ ചുവടുവയ്ക്കുമ്പോൾ തൊട്ടടുത്ത സ്റ്റേജിൽ നിന്നും ഉച്ചഭാഷിണികളിലൂടെ തിരുവാതിരപ്പാട്ട്‌ ഒഴുകിയെത്തി. ആറുമാസത്തിലേറെ അവരെ തിരുവാതിരക്കളി പരിശീലിപ്പിക്കുകയും കളി ചിട്ടപ്പെടുത്തുകയും ചെയ്ത തൃപ്പൂണിത്തുറക്കാരി ശ്രീദേവി വർമ്മ തന്നെയാണ്‌ പാടുന്നത്‌. തിരുവാതിരക്കളി കാണാനും പരിപാടിക്കുശേഷം തേടിയെത്തി അഭിനന്ദിക്കാനും ധാരാളം പ്രമുഖരുണ്ടായിരുന്നു. പക്ഷെ, ആ മെഗാ തിരുവാതിരക്കളി തന്റെ എഴുപതാം വയസ്സിൽ സിനിമയിലേക്കുള്ള വഴിവിളക്കാകുമെന്ന് ശ്രീദേവി വർമ്മയറിഞ്ഞില്ല. സംവിധായകൻ വി കെ പ്രകാശിന്റെ ബന്ധുവായ സുധ മുരളീധരനും മകളും ചെന്നൈയിലെ തിരുവാതിരക്കളിയിലുണ്ടായിരുന്നു. തിരുവാതിരക്കളിയുടെ വിശേഷങ്ങൾ പറഞ്ഞപ്പോൾ ഇത്രയും പേരെ ആരാണ്‌ ചിട്ടപ്പെടുത്തിയതെന്ന് വി കെ പി ചോദിച്ചു. ശ്രീദേവി വർമ്മയുടെ ഫോട്ടോ കണ്ടപാടെ "ഈ അമ്മ കൊള്ളാമല്ലോ" എന്ന് അദ്ദേഹം പറഞ്ഞു. "ഒരുത്തീ" സിനിമയുടെ കഥയിലേക്ക്‌ ഒരു "മെഗാ തിരുവാതിരക്കളി"യും സൈജു കുറുപ്പിന്റെ അമ്മയായി ശ്രീദേവി വർമ്മയെന്ന പുതുമുഖവും എത്തുന്നതങ്ങനെയാണ്‌. "ഒരുത്തീ"യിൽ വളരെ പ്രാധാന്യമുള്ള കഥാപാത്രമാണ്‌ നായികക്കൊപ്പം ജീവിക്കുന്ന ഭർതൃമാതാവ്‌ "ശാന്തമ്മ റ്റീച്ചർ". അയൽക്കൂട്ടത്തിലെ സ്ത്രീകളെയെല്ലാം യോജിപ്പിച്ച്‌ ചെറു സംരംഭങ്ങൾ നടത്തുകയും തിരുവാതിരക്കളിയൊക്കെ പരിശീലിപ്പിക്കുകയും ചെയ്ത്‌ ആക്റ്റീവായി ജീവിക്കുന്ന ഒരു റിട്ടയേഡ്‌ അദ്ധ്യാപിക. സംഘർഷഭരിതമായ നിമിഷങ്ങളിൽ പോലും വളരെ കൂളായി മാത്രം സംസാരിക്കുകയും മരുമകളെ ആശ്വസിപ്പിക്കുകയും ചെയ്യുന്ന അമ്മ. സിനിമ കാണുന്നവരുടെ മനസ്സിൽ കുറച്ചുനാളുകളെങ്കിലും ആ മുഖം അങ്ങനെതന്നെ ഉണ്ടാവും. കഴിഞ്ഞയാഴ്ച "ഒരുത്തീ" കണ്ടപ്പോൾ പ്രായം കൊണ്ടും പ്രകൃതം കൊണ്ടും സിനിമയിലൂടെ എന്റെ അമ്മയെക്കാണുന്നതുപോലെ തോന്നി. ആരാണാ നടിയെന്ന് ക്രഡിറ്റ്സിൽ നോക്കിയപ്പോഴാണ്‌ അമ്മവേഷം കൂടാതെ തിരുവാതിരക്കളി ഡയറക്റ്ററും "ശ്രീദേവി വർമ്മ" എന്നു കാണുന്നത്‌. പക്ഷേ, ഗൂഗിളിലൊന്നും അങ്ങനൊരാളെപ്പറ്റിയോ "പൂർണാഞ്ജലി" എന്ന ഡാൻസ്‌ ഗ്രൂപ്പിനെപ്പറ്റിയോ വിവരങ്ങളൊന്നും കണ്ടില്ല. m3dbയ്ക്ക്‌ അങ്ങനൊരാളെ വിട്ടുകളയാൻ പറ്റില്ലല്ലോന്നോർത്ത്‌ അന്വേഷിച്ചിറങ്ങി‌. ഡബ്ബിംഗ്‌ ആർട്ടിസ്റ്റായ നിഖില വഴി "ഒരുത്തീ"യിലെ സഹസംവിധായിക ബിനിഷ ബാലനാണ്‌ എനിക്ക്‌ ശ്രീദേവി വർമ്മയുടെ നമ്പർ തന്നത്‌.നേരിട്ട്‌ വിളിച്ച്‌ അഭിനന്ദനങ്ങളറിയിച്ചു. വിശേഷങ്ങളും വിവരങ്ങളും ചോദിച്ചറിഞ്ഞത്‌ പങ്കുവയ്ക്കാം. 45 വർഷങ്ങളിലേറെയായി മുംബൈ, ചെന്നൈ, തൃപ്പൂണിത്തുറ എന്നിവിടങ്ങളിലുള്ള മൂവായിരത്തിലധികം കുട്ടികളെ തിരുവാതിര പഠിപ്പിച്ചിട്ടുണ്ട്‌. ഇന്നും "പൂർണ്ണാഞ്ജലി" എന്നപേരിൽ തിരുവാതിരക്കളരികൾ നടത്തുന്നു. "ഈ സിനിമയിലെ തിരുവാതിരയും ഞാൻ പഠിപ്പിച്ചതാണ്. അവരെല്ലാവരും എന്റെ സ്റ്റുഡന്റസ് ആണ്" എന്ന് ശ്രീദേവി വർമ്മ അഭിമാനത്തോടെ പറഞ്ഞു. യശഃശരീരനായ പ്രശസ്ത സംഗീതസംവിധായകൻ ദേവരാജൻ മാസ്റ്ററുടെ ഭാര്യാസഹോദരിയും നർത്തകിയുമായ ശ്രീമതി.കലാമണ്ഡലം രാധാമണിയുടെ ശിഷ്യകൾക്കായി ചങ്ങനാശ്ശേരി എൻ എസ്‌ എസ്‌ കോളേജിൽ എട്ടുവർഷക്കാലം തിരുവാതിര പഠിപ്പിച്ചിരുന്നു. അവരുടെ അരങ്ങേറ്റങ്ങൾക്കും പുറത്തുള്ള അരങ്ങുകൾക്കുമായി തിരുവാതിര,ഭരതനാട്യം,മോഹിനിയാട്ടം,നാടോടിനൃത്തം എന്നിവയ്ക്ക്‌ പാടിയതും ശ്രീദേവി വർമ്മയാണ്‌. അത്‌ ദേവരാജൻ മാസ്റ്ററെ കാണാനും അനുഗ്രഹം വാങ്ങാനും അവസരമുണ്ടാക്കി. സ്കൂൾ, കോളേജ്‌ തലത്തിൽ നടന്ന വിവിധ കലോത്സവവേദികളിൽ തിരുവാതിരക്കളിയുടെ വിധികർത്താവായിരുന്നു. ചെന്നൈയിൽ മലയാള മനോരമ സംഘടിപ്പിച്ച ഒരു ലക്ഷം രൂപ സമ്മാനമുള്ള "പൊൻതിരുവാതിര" മത്സരത്തിലും ശ്രീദേവി വർമ്മ വിധികർത്താവായിരുന്നു. എഴുമറ്റൂർ കൊട്ടാരത്തിൽ ഭാസ്കരവർമ്മയുടേയും തിരുവല്ല നെടുമ്പള്ളിൽ കോയിക്കൽ ഭാഗീരഥി തമ്പുരാട്ടിയുടേയും മകളായി 1950 മേയ്‌ 29ന്‌ തിരുവല്ലയിലാണ്‌ ശ്രീദേവി വർമ്മയുടെ ജനനം. കുട്ടിയായിരിക്കുമ്പോൾ അമ്മയിൽ നിന്നും പിന്നീട്‌ തിരുവല്ലയിൽ മുഞ്ഞനാട്ട്‌ കുഞ്ഞിക്കുട്ടിയമ്മയുടെ അടുത്തുനിന്നുമായി തിരുവാതിര പഠിച്ചു. ദേവയാനി റ്റീച്ചറിൽ നിന്നും ഭരതനാട്യവും പ്രശസ്തരായ ശ്രീ.ഫാക്റ്റ്‌ പത്മനാഭനിൽ നിന്ന് കഥകളിയും ശ്രീ.കരൂർ കുട്ടപ്പൻ സാറിൽ നിന്നും മൃദംഗവും അഭ്യസിച്ചു. അക്കാലത്തെ പ്രശസ്ത കഥകളി ആചാര്യനായിരുന്ന ചെങ്ങന്നൂർ രാമൻ പിള്ള ആശാനുമുന്നിൽ ചൊല്ലിയാട്ടം നടത്താനും അവസരം കിട്ടി. അച്ഛനുമായുള്ള പരിചയം കൊണ്ട്‌ പഴയകാല നടി പങ്കജവല്ലി സിനിമയിൽ ബാലതാരമായി മകളെ അയക്കാമോ എന്ന് ചോദിച്ചു. അച്ഛന്റെ താൽപര്യക്കുറവുകൊണ്ട്‌ അന്ന് ആ അവസരം നഷ്ടമായി. 1966ൽ പതിനാറാം വയസ്സിൽ തൃപ്പൂണിത്തുറ കണ്ണാടിക്കോവിലകത്ത്‌ കേരളവർമ്മയെ വിവാഹം കഴിച്ച്‌ ശ്രീദേവി വർമ്മ മുംബൈയിലേക്ക്‌ താമസം മാറി. അവിടെ പ്രസന്ന വാര്യരിൽ നിന്ന് ശാസ്ത്രീയസഗീതം പഠിച്ചു. മലയാളി സംഘടനകളുടെ പരിപാടികൾക്കായി തിരുവാതിരക്കളി പരിശീലിപ്പിച്ചായിരുന്നു തുടക്കം. മുംബയിൽ നിന്നും 1995ൽ കേരളത്തിലേക്ക്‌ മടങ്ങിയെത്തി. തിരുവല്ലയിലും തൃപ്പൂണിത്തുറയിലുമായി ധാരാളം പേരെ ശിഷ്യരായിക്കിട്ടി. കൂടാതെ സ്വയം ഗുരുക്കന്മാരെ കണ്ടെത്തി കലകൾ പുതുതായി പഠിക്കുകയും ചെയ്തു. കല്യാണസുന്ദര ഭാഗവതർ, എൽ പി ആർ വർമ്മ എന്നീ പ്രമുഖരിൽ നിന്ന് ശാസ്ത്രീയസംഗീതപഠനവും തിരുവല്ല കലാമണ്ഡലം ഗോപിക്കുട്ടൻ നായരിൽ നിന്ന് കഥകളിപ്പദപഠനവും നടത്തിയത്‌ അക്കാലത്താണ്‌. 2006ൽ തൃപ്പൂണിത്തുറയിൽ സ്ഥിരതാമസമാക്കുകയും പൂർണ്ണാഞ്ജലിയുടെ പ്രവർത്തനങ്ങൾ കൂടുതൽ സജീവമാകുകയും ചെയ്തു. ഭർത്താവ്‌ 2007ൽ മരിച്ചു. ഡോ.അരുൺ വർമ്മ(ബാംഗ്ലൂർ സെന്റ്‌ ജോസഫ്‌ കോളേജിൽ അദ്ധ്യാപകൻ), ഭാനു വർമ്മ(മുംബൈ), രേണു വർമ്മ(ഇൻഫോപാർക്ക്‌, കൊച്ചി) എന്നിവരാണ്‌ മക്കൾ. പഴയകാല ശബ്ദലേഖകനായിരുന്ന കൃഷ്ണ ഇളമൺ ബന്ധുവാണ്‌. "പൂർണ്ണാഞ്ജലി"യുടെ പേരിൽ യൂറ്റ്യൂബ്‌ ചാനലും ആയിരക്കണക്കിന്‌ ശിഷ്യരും ആരാധകരുമടങ്ങുന്നു ഓൺലൈൻ ഗ്രൂപ്പുകളും ശ്രീദേവി വർമ്മ സ്വയം ചുറുചുറുക്കോടെ മാനേജ്‌ ചെയ്യുന്നുണ്ട്‌. കഴിഞ്ഞ രണ്ടരക്കൊല്ലമായി മുംബൈയിൽ നിന്നുള്ള ഭക്തിഗാനരചയിതാവായ ശ്രീ. കെ എസ്‌ വി കൃഷ്ണ അയ്യർ ദിവസേന എഴുതുന്ന ഗാനങ്ങൾ അതാതു ദിവസം തന്നെ സ്വയം ഈണമിട്ട്‌ ശ്രീദേവി വർമ്മ പാടി അയക്കുന്നതിനായി കാത്തിരിക്കുന്ന നിരവധി ഓൺലൈൻ ഗ്രൂപ്പുകളുണ്ടെന്ന് കേൾക്കുമ്പോൾ അത്ഭുതം തോന്നും. ഫേസ്ബുക്കിലെ നിരവധി "കവിത"ഗ്രൂപ്പുകളിൽ ശ്രീദേവി വർമ്മ ആലപിച്ച കവിതകൾ വീഡിയോകളായിക്കിടപ്പുണ്ട്‌. പ്രശസ്ത സോപാനഗായകനായ ശ്രീ.ഏലൂർ ബിജുവിനു കീഴിൽ ഓൺലൈനായി ഇപ്പോൾ ഈ അമ്മ സോപാനസംഗീതവും പഠിക്കുന്നു. ഒരു കുടുംബം പോലെ ചേർത്തുനിർത്തുന്ന, അമ്മേയെന്ന് വിളിച്ചു സ്നേഹം കവരുന്ന ആയിരക്കണക്കായ ശിഷ്യരാണ്‌ തന്റെ ഏറ്റവും വലിയ സമ്പാദ്യമെന്ന് ശ്രീദേവി വർമ്മ പറഞ്ഞു. വി കെ പി "ഒരുത്തീ"യിൽ ഒരു "മെഗാ തിരുവാതിരക്കളി" ചെയ്യാൻ ആവശ്യപ്പെട്ടപ്പോൾ നായരമ്പലത്തെ റിഹേഴ്സലിനും ഷൂട്ടിനുമെല്ലാം മറ്റു തിരക്കുകൾ മാറ്റിവച്ച്‌ വന്നെത്തിയത്‌ ആ "അമ്മ"യുടെ മക്കളാണ്‌. ഇന്നലെ മേയ്‌ 29,2022. ആ അമ്മയ്ക്ക്‌ 72ആം ജന്മദിനമായിരുന്നു‌. അൽപനേരം സംസാരിച്ചുകഴിയുമ്പോൾ "അമ്മേ"യെന്ന് ഞാനും "മോനേ"യെന്ന് അവരും വിളിച്ചുപോകുന്നതിന്റെ മാജിക്‌ ഇനിയുമിനിയും പലരിലേക്കും നിറയട്ടെ എന്നാശംസിക്കുന്നു. അമ്മയ്ക്ക്‌ എന്റെയും m3dbയിലെ മക്കളുടേയും ജന്മദിനാശംസകൾ.