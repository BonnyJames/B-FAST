---
author: Beaumaris
categories:
- Entertainment
comment_count: 0
date: 2022-08-04 16:57:40
draft: false
image: https://cdn.boolokam.com/articles/2022/08/gh.webp
like_count: 91619
share_count: 18430
tags:
- actress manjula
- bhagyasree
title: ബോളിവുഡിൽ നായികയായി തിളങ്ങി നിൽക്കുന്ന ശ്രീദേവി ഭരതൻ സാറിനെ കണ്ടമാത്രയിൽ ദേവരാഗത്തിൽ
  അഭിനയിക്കാൻ ഡേറ്റ് കൊടുത്തതിന് കാരണമുണ്ടായിരുന്നു
view_count: 1832425
---

അഭിനേത്രി മഞ്ജുളയെ കുറിച്ച് തെന്നിന്ത്യന്‍ സിനിമയിലെ പഴയകാല നടി സൗഭാഗ്യവതി ഭാഗ്യശ്രീ യുടെ പഴയകാല ഓർമ്മ ഇവിടെ പങ്ക് വയ്ക്കുന്നു. മദ്രാസ് എഗ്മൂറിൽ ഒരു പോലീസ് ഉദ്യോഗസ്ഥന്റെ മകളായിരുന്നു മഞ്ജുള ആന്റി, എംജിആർ സാർ നായകനായ റിക്ഷാക്കാരനിൽ നായികയായതോടെ മഞ്ജുള ആന്റി വളരെ പ്രസിദ്ധയായി. തമിഴിലും മറ്റു ദക്ഷിണേന്ത്യൻ ഭാഷകളിലും,ഹിന്ദിയിലും മഞ്ജുള ആന്റി നായികയായിരുന്നു. 13 വയസ്സിൽ നായികയായ മഞ്ജുള ആന്റി അതി സുന്ദരിയായിരുന്നു. മലയാളത്തിലെ പഴയ സിനിമകൾ പുതിയ കുട്ടികൾക്ക് അറിയാൻ വഴിയില്ല എങ്കിലും, ലാലേട്ടൻ നായകനായ അഭിമന്യു എന്ന ചിത്രത്തിൽ "കണ്ടു ഞാൻ മിഴികളിൽ "എന്ന ഗാനരംഗത്തിൽ ലാലേട്ടൻ പഞ്ചാഗ്നി ഗീത അക്കയുടെ സീമന്തരേഖയിൽ സിന്ദൂരമണിയിക്കുമ്പോൾ ഒരു താലത്തിൽ സിന്ദൂരവുമായി വരുന്ന മഞ്ജുള ആന്റിയെ പെട്ടെന്ന് മലയാള പ്രേക്ഷകർക്ക് ഓർമിച്ചെടുക്കാൻ കഴിയും. തഞ്ചാവൂരിൽ നിന്നും നാടകത്തിലൂടെയാണ് വിജയകുമാർ അങ്കിൾ സിനിമയിൽ വരുന്നത്. അദ്ദേഹത്തിന് "മുത്തുകണ്ണ് "എന്നൊരു ഭാര്യയും 3 കുട്ടികളും ഉള്ള സമയത്താണ് ഒരു സിനിമയുടെ ലൊക്കേഷനിൽ വച്ച് മഞ്ജുള ആന്റിയെ കാണുന്നത്. ഈശ്വരന്റെ നിയോഗങ്ങൾ ആണ് നമ്മുടെ പങ്കാളി ആരാവണം എന്നുള്ളത്. മഞ്ജുള ആന്റി വിജയകുമാർ അങ്കിളുമായി പ്രണയത്തിലായി. ഒടുവിൽ ഒരു സുപ്രഭാതത്തിൽ മഞ്ജുള ആന്റിയെ വിജയകുമാർ അങ്കിൾ വിവാഹം കഴിച്ചു. എന്നാൽ മഞ്ജുള ആന്റി മുത്ത് കണ്ണിനെ സ്വന്തം ചേച്ചിയായി കരുതി. അവരുടെ മകൻ പിൽകാലത്ത് നടനായി തീർന്ന അരുൺ വിജയ് മഞ്ജുള ആന്റിയുടെ മകൻ തന്നെയായി. മഞ്ജുള ആന്റിയ്ക്ക് 3 പെൺകുട്ടികൾ ആയിരുന്നു. എന്റെ അച്ഛൻ ശിവറാം അയ്യരും ശ്രീദേവി അക്കയുടെ അച്ഛൻ അഡ്വക്കേറ്റ് അയ്യപ്പൻ അങ്കിളും നല്ല സുഹൃത്തുക്കൾ ആയിരുന്നു. അതിനാൽ ദേവിയിൻ തിരുവിളയാടലിൽ അഭിനയിക്കുമ്പോൾ കുട്ടിയായ എനിക്ക് നായികയായ ശ്രീദേവി അക്കയുടെ അടുത്ത് ചെല്ലാനോ, ശ്രീദേവി അക്കയുമായി പഴകാനോ ഒരു തടസ്സവും ഉണ്ടായിരുന്നില്ല. ![](https://cdn.boolokam.com/articles/2022/08/gh.webp)ശ്രീദേവി അക്കയുടെ 'അമ്മ രാജേശ്വരി ആന്റി സിനിമയിലെ ഡാൻസർ ആയിരുന്നു. അവരെ അയ്യപ്പൻ അങ്കിൾ വിവാഹം കഴിക്കുന്ന കാലത്തേ എന്റെ അച്ഛനുമായും മുത്തച്ഛനുമായും അയ്യപ്പൻ അങ്കിളിനു ബന്ധമുണ്ടായിരുന്നു. അതുകൊണ്ടു തന്നെ എന്നും വിളിച്ചില്ലെങ്കിലും എപ്പോഴും കണ്ടില്ലെങ്കിലും ശ്രീദേവി അക്കയെ കാണുന്ന സമയത്തൊക്കെ അവരുടെ ഒരു അനിയത്തിയായുള്ള വാത്സല്യം നിറയെ അനുഭവിക്കാൻ എനിക്ക് കഴിഞ്ഞിട്ടുള്ളത് ഈശ്വരന്റെ അനുഗ്രഹമായി ഇപ്പോഴും ഞാൻ കരുതുന്നു. ഭരതൻ സാർ പണ്ടൊരു സോപ്പിന്റെ പരസ്യം എടുത്തിരുന്നു.തിയ്യേറ്ററിൽ പ്രദർശിപ്പിക്കാൻ ആണെന്നാണ് എന്റെ ഓർമ .അതിൽ മൂന്നര വയസ്സുള്ളപ്പോൾ ശ്രീദേവി അക്ക അഭിനയിച്ചിരുന്നു. അന്ന് ആ പരസ്യം കണ്ട് ശ്രീദേവി അക്കയെ കുറെ പരസ്യങ്ങളിലേക്ക് സംവിധായകർ ക്ഷണിച്ചിരുന്നു. ഭരതൻ സാറും ശ്രീദേവി അക്കയും അത് മറന്നുപോയിരുന്നു. എന്നാൽ ദേവരാഗം സിനിമ ഭരതൻ സാർ എടുക്കുന്ന സമയത്ത് ശ്രീദേവി അക്ക ഹിന്ദിയിൽ മെയിൻ ഹീറോയിൻ ആയി നിൽക്കുന്ന കാലമാണ്. ഭരതൻ സാറിന് ശ്രീദേവി അക്കയെ തന്നെ ഹീറോയിൻ ആയി വേണം. പല സുഹൃത്തുക്കളും ഭരതൻ സാറിനെ നിരുത്സാഹപ്പെടുത്തി ശ്രീദേവി അക്ക ഹിന്ദി നായികയാണ് മലയാളം പോലെ ചെറിയൊരു ഇൻഡസ്ട്രിയിൽ ഇനി അവർ അഭിനയിക്കില്ല എന്ന്. ഭരതൻ സാർ പറഞ്ഞത് "ഞാൻ ശ്രീദേവിയെ നേരിൽ കണ്ടു പറയട്ടെ ശ്രീദേവി നിങ്ങൾ പറയുന്നത് പോലെ പറഞ്ഞാൽ ബോംബെ വരെ പോയ ചെലവ് ഞാൻ മറക്കും. ശ്രീദേവി സമ്മതിച്ചാൽ ഞാൻ നല്ലൊരു സിനിമ നിങ്ങൾക്ക് നൽകും. " എന്നാൽ ഭരതൻ സാറിനെ കണ്ടമാത്രയിൽ ശ്രീദേവി അക്കയുടെ 'അമ്മ രാജേശ്വരി ആന്റി ഭരതൻ സാറിന് ഡേറ്റ് കൊടുക്കുകയാണ് ചെയ്തത് . ![](https://cdn.boolokam.com/articles/2022/08/fghhhh.jpg)കാരണം ഭരതൻ സാറിന്റെ പരസ്യം ആയിരുന്നെന്നു പിന്നീടാണ് ഭരതൻ സാർ തന്നെ അറിയുന്നത്. ഉഷാറാണി ആന്റി പറയുമായിരുന്നു ,ശങ്കരൻ നായർ സാർ തുലാവർഷം സിനിമ ചെയ്യുമ്പോൾ ശ്രീദേവി അക്കയ്ക്കു 12 വയസ്സ് കഴിഞ്ഞിട്ടേയുണ്ടായിരുന്നുള്ളൂ. സുധീർ അങ്കിൾ അന്ന് മുതിർന്ന പുരുഷനും, അന്നത്തെ കോസ്റ്റ്യൂം ഡിസൈനറും മേയ്ക്ക്അപ് മാനും ബുദ്ധി പ്രയോഗിച്ച് ശ്രീദേവി അക്കയെ ഒരുക്കി ക്യാമറയുടെ മുന്നിൽ എത്തിച്ചപ്പോൾ എല്ലാവരും അമ്പരന്നു. ശ്രീദേവി അക്ക ഒരു യുവതിയെപോലെ തോന്നിച്ചിരുന്നു. "കേളി നളിനം വിടരുമോ" എന്ന ഗാനം ഇപ്പോഴും കണ്ടാൽ നായികയായ ശ്രീദേവി അക്ക ഒരു കൊച്ചുകുട്ടിയായിരുന്നു എന്ന് മനസ്സിലാവില്ല. ശ്രീദേവി അക്കയും ബോണി കപൂർജിയുമായുള്ള വിവാഹം മഞ്ജുള ആന്റിയുടെയും വിജയകുമാർ അങ്കിളിന്റെയും ആലപാക്കത്തുള്ള ബംഗ്ലാവിൽ വച്ചാണ് നടന്നത്. കുറച്ചു വർഷങ്ങൾക്കു മുൻപ് കേവലം 59 വയസ്സുള്ളപ്പോൾ മഞ്ജുള ആന്റി നമ്മളെ വിട്ടുപോയി. ആലപ്പാക്കത്തെ വീട്ടിൽ തമിഴ്സിനിമയിലെ ഒട്ടുമിക്ക ആളുകളും വന്നു ആദരാജ്ഞലികൾ അർപ്പിച്ചു. മഞ്ജുള ആന്റിയുടെ ചേതനയറ്റ ശരീരം കണ്ടപ്പോൾ ,എന്റെ ഓർമ്മകൾ അവരുമായി ഒന്നിച്ചഭിനയിച്ച കാലവും മഞ്ജുള ആന്റിയുടെ വാത്സല്യപൂർണമായ ഇടപഴകലുമെല്ലാം ഓർമവന്നു എന്റെ കണ്ണുകളെ ഈറനണിയിച്ചു. ഷൂട്ടിംഗ് ലൊക്കേഷനിൽ വിജയകുമാർ അങ്കിളും മഞ്ജുളആന്റിയും ഞാനും ഒന്നിച്ചെടുത്ത ഫോട്ടോ നിങ്ങൾക്കായി സമർപ്പിക്കുന്നു. എല്ലാവർക്കും നല്ലൊരു സായാഹ്നം നേരുന്നു. സ്നേഹപൂർവ്വം നിങ്ങളുടെ സ്വന്തം ഭാഗ്യശ്രീ.