---
author: Beaumaris
categories:
- Entertainment
comment_count: 0
date: 2022-06-17 12:23:12
draft: false
image: https://cdn.boolokam.com/articles/2022/06/gegeeee-1.jpg
like_count: 59124
share_count: 6236
tags:
- 96 movie
- RAM
- Theju P Thankachan
- Vijay Sethupathi
title: ഒരുപാട് ആളുകളുടെ ആഗ്രഹമാണ് അയാളുടെ ഈ ജീവിതം
view_count: 1147904
---

**ഏകാന്തപഥികനായ റാം - '96' മൂവി** **Theju P Thankachan** ഒറ്റയ്ക്കിരുന്ന് ഭക്ഷണം കഴിക്കുന്നവരെ ആളുകൾ ജഡ്ജ് ചെയ്യും എന്ന് പറയാറുണ്ട്. എന്തിന്റെ അടിസ്ഥാനത്തിലാണ് ഈ വിധിപറച്ചിൽ എന്ന് മനസ്സിലായിട്ടില്ല. അതിനി എന്ത് തന്നെയായിരുന്നാലും ശരി അതൊന്നും തന്നെ ബാധിക്കുന്നതല്ല എന്ന മട്ടിലാണ് 96ലെ റാം ഏകാകിയായി ഇരുന്ന് ഭക്ഷണം കഴിക്കുന്നത്. റാമിനുള്ള ആഹാരം വിളമ്പി വെച്ചിരിക്കുന്ന മേശയിൽ എന്നല്ല ആ ഭക്ഷണശാലയിൽ പോലും മനുഷ്യസാനിധ്യമില്ല. കൂട്ട് വരാൻ ആരെയും ക്ഷണിക്കാതെ ഒറ്റയ്ക്ക് നാട് കാണാൻ പോകുന്ന റാം. എല്ലാവരുടെയും എന്ന് പറയാൻ സാധിക്കില്ലെങ്കിലും ഒരുപാട് ആളുകളുടെ ആഗ്രഹമാണ് അയാളുടെ ഈ ജീവിതം. ഒരു എസ്.യു.വിയും, സംതൃപ്തി നൽകുന്ന തൊഴിലും, അതിൽ നിന്ന് ലഭിക്കുന്ന ഭീമമായ വരുമാനവും ഇഷ്ടം പോലെ സ്വാതന്ത്ര്യവും. കൂടാതെ നഷ്ടപ്രണയത്തിന്റെ ചിരിയും കരച്ചിലും കൂടിച്ചേർന്ന ഓർമ്മകളും. ഏറ്റവും അവസാനം പറഞ്ഞതിനെ പേറാൻ നേരത്തെ പറഞ്ഞ ആളുകൾ എല്ലാവർക്കും താല്പര്യം ഉണ്ടാവുമോ എന്നത് ആപേക്ഷികമാണ്. &nbsp; എന്തായാലും റാമിനത് ആവശ്യമാണ്. പറഞ്ഞുവന്നത് തിരക്കിനിടയിൽ കഴിയുമ്പോഴും മനുഷ്യജീവികളോട് റാം പാലിക്കുന്ന അകലത്തെപ്പറ്റിയാണ്. ജോലി ചെയ്തുകൊണ്ടിരിക്കുന്ന ബാർബർക്ക് നേരെ നീട്ടുന്ന മുറുക്കിലൂടെയൊക്കെയാണ് സംവേദനശ്രമം. അല്ലാത്തപ്പോൾ അയാൾ കാഴ്ചകൾ കാണുകയും പകർത്തുകയുമാണ്.പടമെടുപ്പ്. റാമിനെ പോലൊരാൾക്ക് ചേർന്ന തൊഴിൽ. ഓർമ്മകളിൽ ജീവിക്കുന്ന റാം ഓർമ്മകൾ ആൽബത്തിനുള്ളിലാക്കി ആവശ്യക്കാർക്ക് വിൽക്കുന്നു. ഓരോ ഫോട്ടോഗ്രാഫും ഓരോ ഓർമ്മയുടെ നിത്യസ്മാരകം. അതിന്റെ സൃഷ്ടിക്ക് കാർമികത്വം വഹിക്കുന്ന റാം. ഇങ്ങനെ റാമിനെ വിട്ട്പോകാത്ത ഓരോർമ്മയായി ജാനു. കുടത്തുമ്പ് കൊണ്ട് പാട്ടിന്റെ അവസാനത്തിൽ റാം പേര് വരയ്ക്കുന്ന സീൻ.. കാമുകിയുടെ പേര് റാം എഴുതി വെയ്ക്കുന്നത് ഏതെങ്കിലും കടലാസുകഷണത്തിലല്ല,..കൂർത്തതെന്തെങ്കിലും കൊണ്ട് കൊത്തിവെക്കുന്നുമില്ല..അത് റാം കുറിക്കുന്നത് ഒരു കടലോരത്താണ്.. അതും തിരയെടുത്ത് പോകാൻ മാത്രം കടലരികത്തല്ല..കൂടെ കൊണ്ടുപോകാൻ പാകത്തിന് കരയരികത്തുമല്ല..ജാനുവിനെ അയാൾ കൃത്യമായി കുറിച്ചിടുന്നത് കടൽത്തീരത്താണ്. ഉപേക്ഷിക്കാനോ തിരിയെക്കൊണ്ടുപോകാനോ കഴിയാത്ത ഒരിടത്ത്. ഓർമ്മയ്ക്കും മറവിക്കും ഇടയിലുള്ള നൂൽപ്പാലം. ഓർക്കാറുണ്ടോ എന്ന് ചോദിച്ചാൽ ഇല്ലയെന്ന് തന്നെ പറയാം.. എന്തിനാ ഓർത്തിട്ട്.. സങ്കടപ്പെടാനോ... ![](https://cdn.boolokam.com/articles/2022/06/gegeeee-1.jpg) എന്നാലൊട്ട് മറന്നിട്ടുമില്ല..അതിന് തീരെ വയ്യ.. മറന്ന് കളയാൻ മാത്രം വിലയില്ലാത്തതല്ല...ഏകാന്തതയ്ക്ക് കൂട്ടായി കൂടുതൽ ഏകാന്തത. സത്യത്തിൽ ഈ സിനിമയുടെ അവസാനത്തിലായിരുന്നു "ലൈഫ് ഓഫ് റാമി"നെ സ്ഥാപിക്കേണ്ടിയിരുന്നത്. കാരണം ഒത്തുകൂടി പിരിഞ്ഞതിന് ശേഷവും റാം പഴയത് പോലെ തന്റെ പതിവ് ജീവിതത്തിലേക്ക് തിരികെ പോയിരിക്കണം. എന്നാലിത്തവണ കൂടുതൽ ഊർജ്ജസ്വലനായിരുന്നിരിക്കും അയാൾ. ഈ കണ്ടുമുട്ടൽ ഒരേസമയം സന്തോഷഭരിതവും ഹൃദയഭേദകവുമായിരുന്നെങ്കിൽക്കൂടിയും ജാനു ഇന്നും തന്നെ ഓർമ്മിക്കുന്നു എന്ന ഉൾക്കുളിരിൽ റാം ആവേശത്തോടെ ഇനിയും മുന്നോട്ട് ജീവിച്ചേക്കും. പുത്തൻ കാഴ്ച്ചകളിലേക്കും താഴ്വരകളുടെ ശീതളിമയിലേക്കും മരുപ്പച്ചകളിലേക്കും ഭക്ഷണശാലകളിലേയ്ക്കും അയാൾ വർധിച്ച താല്പര്യത്തോടെ ഓടിക്കയറും. അപ്പോഴൊക്കെയും അവിടങ്ങൾ മനുഷ്യബാധമല്ലെന്ന് അയാൾ ഉറപ്പുവരുത്തും. അഥവാ ആണെങ്കിൽത്തന്നെ അവരുമായി,അവയുമായി ഒരു നോട്ടം കൊണ്ടുപോലും ബന്ധിതനാകാതിരിക്കാൻ അയാൾ ശ്രദ്ധിക്കും. കാരണം ആരുടെയും ഓർമ്മകളുടെ ഭാഗമവാൻ അയാളെക്കിട്ടില്ല.