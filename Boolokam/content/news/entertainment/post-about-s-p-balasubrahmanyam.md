---
author: Beaumaris
categories:
- Entertainment
comment_count: 0
date: 2023-09-25 13:48:40
draft: false
image: https://cdn.boolokam.com/articles/2023/09/dqqd-1.jpg
like_count: 56945
share_count: 16393
tags:
- legend
- playback singer
- S. P. Balasubrahmanyam
title: ആ ദീപ്ത സാന്നിധ്യം വിട പറഞ്ഞിട്ട് ഇന്നേക്ക് രണ്ട് വർഷം.
view_count: 2228412
---

**Bineesh K Achuthan** വേർപാട് എന്നത് എപ്പോഴും ദുഖമുളവാക്കുന്ന ഒന്നാണ്. എങ്കിലും നാം ഒരാളെ ഏറ്റവുമധികം ഇഷ്ടപ്പെടുന്ന വേളയിൽ തന്നെയുള്ള വിട പറയൽ കൂടുതൽ ഹൃദയ ഭേദകമായിരിക്കും. ലോക് ഡൗൺ പിരീഡിനു ശേഷം എല്ലാ വീക്കെൻഡിലും ജോലി സ്ഥലത്ത് നിന്നും വീട്ടിലേക്കുള്ള 200 കിലോമീറ്ററിൽ അധികമുള്ള കാർ യാത്ര ഒറ്റക്കായിരുന്നു. ആ യാത്രയിലുടനീളം യൂട്യൂബിലൂടെ SPB - യുടെ വിവിധ ഭാഷകളിലെ ഗാനങ്ങളായിരുന്നു കൂട്ട്. തിരിച്ചു വരുമ്പോഴുമങ്ങനെ തന്നെ. തികച്ചും യാദൃശ്ചികമായി ഒരു മോഡലിന്റെ ടിക് ടോക് ഷോയിലൂടെയായിരുന്നു പല്ലവി അനുപല്ലവി എന്ന കന്നട ചിത്രത്തിലെ " നഗുമാ നയനാ മധുരാ മൗനാ ...." എന്നു തുടങ്ങുന്ന ഗാനം കേൾക്കാനിടയാകുന്നത്. SPB - യുടെ പേർപാടിന് മുമ്പ് ഏറ്റവുമധികം മൂളിയത് ആ ഗാനമായിരുന്നു. കോവിഡ് ബാധിതനായി ആശുപത്രിയിലായ സമയത്ത് അദ്ദേഹം രോഗമുക്തനാകുമെന്ന് തന്നെയാണ് ഉറച്ച് വിശ്വസിച്ചിരുന്നത്. പക്ഷേ നമ്മുടെ കണക്ക് കൂട്ടലുകൾക്കും അപ്പുറമല്ലേ പലതും . SPB - യുടെ ഒരു ഗാനം ഞാനാദ്യമായി കേൾക്കുന്നത് ചിന്നതമ്പിയിലെ " അരച്ച സന്തനം മണക്കും കുങ്കുമം " ആണെന്നാണ് ഓർമ്മ. ചിന്നതമ്പിയിലെ എല്ലാ ഗാനങ്ങളും അദ്ദേഹം തന്നെയാണ് പാടിയതെന്നാണ് കുറേക്കാലം ഞാൻ ധരിച്ചു വച്ചിരുന്നത്. വർഷങ്ങൾക്കിപ്പുറമാണ് അതിലെ ചില പാട്ടുകൾ മനോയാണ് പാടിയിരിക്കുന്നതെന്ന് മനസിലായത്. ആദ്യ കാലത്ത് ഇരുവരും തമ്മിലുള്ള ശബ്ദ വ്യത്യാസം എനിക്ക് മനസിലാക്കാൻ കഴിഞ്ഞിരുന്നില്ല. https://youtu.be/wCIVhoHcV0w അനശ്വരത്തിലെ " താരാപഥം ചേതോഹരം "എന്ന മനോഹര ഗാനവുമായി മലയാളത്തിലും ആ മധുര ശബ്ദം താമസിയാതെ തന്നെ കേട്ടു. അധികം വൈകാതെ തന്നെ ഹിന്ദി ചിത്രമായ സാജനിലെ " തും സെ മിൽ നെ കിതാ മന്നാ ഹേ " കൂടി കേട്ടതോടെ ഞാൻ SPB - യുടെ കടുത്ത ആരാധകനായി മാറി. പിന്നീടെത്രയെത്ര ഗാനങ്ങൾ. ഗാനമേളകളിൽ തരംഗമായി മാറിയ അണ്ണാമലൈയിലെ " വന്തേണ്ട പാൽക്കാര " വർഷങ്ങളോളം ഞാൻ മൂളിക്കൊണ്ടു നടന്നു. ആ ഗാനത്തിന്റെ ശിൽപി ഇളയരാജയല്ല ദേവയാണെന്ന് മനസിലാക്കാൻ വർഷങ്ങളെടുത്തു. അതിന് ശേഷമാണ് റഹ്മാൻ മാജിക്കിലെ "കാതൽ റോജാവേ " കേൾക്കുന്നത്. ![](https://cdn.boolokam.com/articles/2023/09/dqqd-1.jpg)ഞാനങ്ങനെ SPB ആരാധകനായി തുടരവെ 90 - കളുടെ മധ്യത്തോടെ റഹ്മാൻ തരംഗം ശക്തമായതിന്റെ ഭാഗമായി അദ്ദേഹത്തിന്റെ തമിഴ് പാട്ടുകളുടെ എണ്ണത്തിൽ കുറവുണ്ടായി. 80 - കളിൽ ഇളയരാജയുടെ പ്രതാപകാലത്ത് അദ്ദേഹത്തിന്റെ ഭൂരിപക്ഷം ഗാനങ്ങളും SPB തന്നെയായിരുന്നു പാടിയിരുന്നത്. ഒരു ചിത്രത്തിലെ ഓരോ ഗാനവും ഓരോ വ്യത്യസ്തരായ ഗായകർ ആലപിക്കുക എന്നത് റഹ്മാൻ കൊണ്ട് വന്ന മാറ്റമായിരുന്നു. ഈ സമയത്തൊക്കെ തന്നെ ഹിന്ദിയിലും അദ്ദേഹത്തിന്റെ തിരക്ക് കുറഞ്ഞിരുന്നു. 1989 - ൽ റിലീസായ " മേം നെ പ്യാർ കിയാ " മുതൽ സൽമാൻ ഖാന്റെ ശബ്ദമായിരുന്നു SPB. എന്നാൽ, 1994 - ൽ റിലീസായ " ഹം ആപ് കെ ഹേ കോൻ " - ന് ശേഷം സൽമാന് വേണ്ടി SPB പാടി കേട്ടിട്ടില്ല. ഏതാണ്ടിതേ പോലെയാണ് കമൽഹാസന് വേണ്ടി പാടുന്നതിലും സംഭവിച്ചത്. 70 - കളുടെ അവസാനം മുതൽ കമലിന്റെ ശബ്ദമായിരുന്നു SPB. എന്നാൽ അവ്വൈ ഷൺമുഖിക്ക് ശേഷം കമലിന് വേണ്ടി ആലപിച്ച ഗാനങ്ങൾ വിരളമാണെന്ന് പറയാം. അന്നൊക്കെ പാട്ട് കേൾക്കാനുള്ള ഏക ആശ്രയം റേഡിയോ മാത്രമാണ്. ഹിന്ദി പാട്ടുകൾ വിവിധ് ഭാരതിയിലൂടെ കേൾക്കാമായിരുന്നു. എന്നാൽ തമിഴ് പാട്ടുകൾ കേൾക്കാനുള്ള അവസരം കുറവായിരുന്നു. തീയറ്ററിലോ പൊതു പരിപാടികൾ നടക്കുന്നയിടങ്ങളിലോ ' റിക്കാഡ് ' വക്കുമ്പോൾ മാത്രമായിരുന്നു ആ ഭാഗ്യം സിദ്ധിച്ചത്. 90 - കളുടെ അവസാനത്തോടെ സ്വന്തമായി ഒരു ടേപ്പ് റെക്കോഡർ വാങ്ങുന്നത് വരെ ബസ് സ്റ്റോപ്പിനടുത്തുള്ള കാസറ്റ് കടകളിലെ ബോക്സുകളിലൂടെ കേൾക്കുന്ന പാട്ടുകൾക്ക് കൊണ്ട് തൃപ്തിയടഞ്ഞ് പോന്നു. 2000 - 2005 സമയത്തൊക്കെ ഞാൻ ഹിന്ദിപ്പാട്ടുകളുടെ കടുത്ത ആരാധകനായിരുന്നു. 90 - കളിൽ ഇറങ്ങിയ ഒരു വിധം ഹിറ്റ് പാട്ടുകളടങ്ങിയ ഹിന്ദി കാസറ്റുകളെല്ലാം ഞാൻ വാങ്ങിക്കൂട്ടിയിരുന്നു. തമിഴിനോട് ആ ഭ്രമം അന്നുണ്ടായിരുന്നില്ല. 2000 - ന് ശേഷം റഹ്മാനൊപ്പം ഹാരിസ് ജയരാജിന്റെ യുഗം കൂടിയായിരുന്നു. ശബ്ദ വൈവിധ്യങ്ങളുടെ ഒരു കലവറയായിരുന്നു അദ്ദേഹത്തിന്റെ ആൽബങ്ങളും. ആ സമയത്തൊക്കെ രജനി ചിത്രങ്ങളിലെ ടൈറ്റിൽ സോംഗ് മാത്രമായി ഒതുങ്ങി SPB - യുടെ ഹിറ്റ് ഗാനങ്ങൾ. 2005 - ലാണ് തൊഴിൽ സൗകര്യാർത്ഥം ഞാൻ തിരുവനന്തപുരത്ത് എത്തുന്നത്. അന്നെന്റെ ഒരു സഹ മുറിയൻ SPB - യുടെ ഗാനങ്ങൾ സ്ഥിരമായി, ഗാനമേളകളിൽ ആലപിക്കുന്ന ഒരു പ്രൊഫഷണൽ ഗായകനായിരുന്നു. അദ്ദേഹത്തോടൊപ്പം കേരളത്തിലെ വിവിധ പ്രദേശങ്ങളിലും തെക്കൻ തമിഴ് നാട്ടിലെ വിവിധ ഭാഗങ്ങളിലും ധാരാളം ഗാനമേളകൾ കാണാനാവസരം ലഭിക്കുകയുണ്ടായി. ഏതാണ്ടിതിനു മുമ്പേ തന്നെ ഹിന്ദിപ്പാട്ടുകളോടുള്ള ഭ്രമം പതിയെ കുറഞ്ഞിരുന്നു. 90 - കളിലെ വസന്തകാലം 2004 - ൽ വീർ സാറയോടെ അസ്തമിച്ചു എന്നാണ് എന്റെ വിലയിരുത്തൽ. അങ്ങനെ വിവിധ കാരണങ്ങളാൽ ഞാൻ വീണ്ടും SPB - യുടെ ആരാധകനായി. ആയിടെ " മോഹൻ ഹിറ്റ്സ് "എന്ന പേരിൽ ഒരു mp 3 സിഡി ലഭിക്കുകയുണ്ടായി. SPB - യോടുള്ള എന്റെ ആരാധനയിലെ ഒരു വഴിത്തിരിവായിരുന്നു അത്. ആ സി ഡി കിട്ടുന്നത് വരെ മോഹൻ എന്ന തമിഴ് നടനേക്കുറിച്ച് ഞാൻ കേട്ടിട്ടു പോലുമില്ലായിരുന്നു. പിന്നീട് വിക്കിപ്പീഡിയയുടെ സഹായത്തോടെയാണ് അദ്ദേഹം ആരാണെന്നും SPB - യുടെ പാട്ടുകൾ മോഹന്റെ കരിയറിൽ എന്തു മാത്രം സ്വാധീനം ചെലുത്തി എന്നും ഞാൻ മനസിലാക്കുന്നത്. തമിഴിൽ SPB - യുടെ ഏറവും മനോഹരമായ ഗാനങ്ങളിൽ ഭൂരിപക്ഷവും പാടി അഭിനയിക്കാൻ ഭാഗ്യം ലഭിച്ച നടനായിരുന്നു " മൈക് മോഹൻ " എന്ന് കളിയാക്കി വിളിക്കപ്പെട്ട മോഹൻ. മോഹന്റെ കരിയർ തന്നെ ഇളയരാജയുടെ മാന്ത്രിക സ്പർശമുള്ള സംഗീതത്തിൽ SPB പാടി തിമിർത്ത ഗാനങ്ങളെ ആശ്രയിച്ചായിരുന്നു. ![](https://cdn.boolokam.com/articles/2023/09/dddddd-2-2.jpg)2010 - ന് ശേഷമുള്ള കാലഘട്ടത്തിലാണ് ഒരു ഗവേഷണ വിദ്യാർത്ഥിയുടെ കൗതുകത്തോടെ SPB - യുടെ സംഗീത ജീവിതത്തെ നോക്കിക്കാണാൻ ശ്രമിച്ചത്. ഇന്റർനെറ്റ് യുഗം തീർച്ചയായും അതിന് സഹായകരമായിരുന്നു. ഇതിനിടയിലാണ് മലയാളവും തമിഴും ഹിന്ദിയും കടന്ന് SPB - യുടെ മാതൃഭാഷയായ തെലുങ്കിലെ ഗാനങ്ങൾ കൂടി ഞാൻ കേൾക്കാനാരംഭിക്കുന്നത്. മെഗാ സ്റ്റാർ ചിരഞ്ജീവിയുടെ കടുത്ത ആരാധകനായ ഞാൻ 80 - കളിലെയും 90 - കളിലെയും ചിരഞ്ജീവിയുടെ മിക്ക ഗാനങ്ങളും SPB - യാണ് പാടിയതെന്ന് അപ്പോഴാണ് മനസിലാക്കുന്നത്. കൂടുതൽ തിരക്കിയപ്പോഴാണ് ചിരഞ്ജീവിക്ക് മാത്രമല്ല അക്കാലത്തെ എല്ലാ നായകൻമാരും തങ്ങളുടെ ഗാനങ്ങൾക്ക് SPB - യുടെ ശബ്ദം തന്നെ വേണമെന്ന് നിർബന്ധം പിടിക്കുമായിരുന്നത്രെ. ഒരു പക്ഷെ വ്യത്യസ്തക്കാകാം മോഹൻ ബാബു മാത്രം യേശുദാസിന് വേണ്ടി തന്റെ ചിത്രത്തിലെ ഗാനങ്ങൾ മുഴുവൻ മാറ്റിവച്ചു. ചിരഞ്ജീവിക്ക് മുമ്പേ NTR - ന്റെ കരിയർ പീക്കായ 70 - കളുടെ മധ്യം മുതൽ SPB - യുടെ ശബ്ദമാണദ്ദേഹവും ഉപയോഗിച്ചിരുന്നത്. ഇത് തന്നെയായിരുന്നു തമിഴിലും. ടി.എം. സൗന്ദർ രാജനായിരുന്നു MGR - നും ശിവാജിക്കും വേണ്ടി പിന്നണി പാടിയിരുന്നത്. എന്നാൽ ഇടക്കെപ്പോഴോ TMS - ന്റെ വൈവിധ്യമില്ലായ്മയിൽ അതൃപ്തനായ MGR, പിന്നീടുള്ള തന്റെ ചിത്രങ്ങളിലെ ഗാനങ്ങൾ SPB - ക്ക് മാറ്റി വച്ചതായി വായിച്ചിട്ടുണ്ട്. ചുരുക്കം പറഞ്ഞാൽ 70 - കളുടെ മധ്യത്തോടെ തമിഴിലെയും തെലുങ്കിലെയും മുൻ നിര നായകരുടെ ശബ്ദമായി മാറിയ SPB, 80 - കളോടെ ഇരു ഭാഷകളിലെ ഏതാണ്ടെല്ലാ നായകരുടെയും ശബ്ദമായി മാറി. കൂടാതെ കന്നഡയിലും SPB തന്റെ അധിനിവേശം വ്യാപിപ്പിച്ചു. എക് ദുജെ കേലിയെ - യിലൂടെ 1981 - ൽ കമലാഹാസൻ ബോളിവുഡിലേക്ക് ചുവട് വച്ചപ്പോൾ ഒപ്പം SPB - യുമുണ്ടായിരുന്നു. ഏക് ദുജെ കേലിയേ യിലെ ഗാനങ്ങൾ ബോളിവുഡിൽ തരംഗം സൃഷ്ടിച്ചപ്പോൾ കമലിനൊപ്പം SPB - യും ബോളിവുഡിൽ ചുവടുറപ്പിക്കുകയായിരുന്നു. അങ്ങനെ ഭാഷയുടെ അതിർ വരമ്പുകൾ ഇല്ലാതെ തന്നെ അദ്ദേഹം പാൻ ഇന്ത്യൻ ഗായകനായി വിരാജിച്ചു. പ്രത്യേകിച്ചും 80 - കളിലും 90 - കളിലും. ![](https://cdn.boolokam.com/articles/2023/09/csssss.webp)SPB - യോടുള്ള കടുത്ത ആരാധന നിമിത്തം ഞാൻ മലയാളം, തമിഴ്, ഹിന്ദി ഭാഷകളിലെ അദ്ദേഹത്തിന്റെ പാട്ടുകൾക്ക് പുറമേ തെലുങ്ക്, കന്നഡ ഭാഷകളിലെ പാട്ടുകൾ കൂടി കേൾക്കാനാരംഭിക്കുന്നത് കഴിഞ്ഞ ഒന്നു രണ്ടു വർഷങ്ങളിലായാണ്. പ്രത്യേകിച്ചും, ലോക് ഡൗൺ കാലയളവിൽ. കോട്ടിയും ഇളയരാജയും ചക്രവർത്തിയും കീരവാണിയും ഹംസ ലേഖയുമെല്ലാം ഈണം പകർന്ന ഒത്തിരിയൊത്തിരി മനോഹര ഗാനങ്ങൾ. ഒപ്പം അദ്ദേഹത്തിന്റെ വിവിധ ചാനലുകളിൽ സംപ്രേക്ഷണം ചെയ്ത സ്റ്റേജ് ഷോകളും യൂ ട്യൂബിലൂടെ കണ്ട് തീർത്തു. വളരെ രസകരമായി സ്റ്റേജിൽ പെർഫോം ചെയ്യുന്ന അദ്ദേഹത്തിന്റെ ലാളിത്യം ഹൃദയഹാരിയാണ്. വിനയമാർന്ന പെരുമാറ്റത്തിലൂടെയും നർമ്മം ഇടകലർന്ന സംഭാഷണങ്ങളിലൂടെയും അദ്ദേഹം പ്രേക്ഷക ഹൃദയത്തോട് ചേർന്ന് നിന്നിരുന്നു. പകരം വക്കാനില്ലാത്ത ആ ദീപ്ത സാനിധ്യം വിട പറഞ്ഞിട്ട് ഇന്നേക്ക് രണ്ട് വർഷം. ആ ഓർമ്മകൾക്ക് മുന്നിൽ പ്രണാമം അർപ്പിക്കുന്നു.