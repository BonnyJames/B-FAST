---
author: Beaumaris
categories:
- Entertainment
comment_count: 0
date: 2023-01-15 09:06:23
draft: false
image: ''
like_count: 77032
share_count: 29484
tags:
- Isabella Bella
- Periods
- periods men
title: ആണുങ്ങൾക്ക് ആർത്തവം ഉണ്ടാകും കാലം ഒന്ന് ചിന്തിച്ചു നോക്കിയേ....
view_count: 1109991
---

**ആണുങ്ങൾക്ക് ആർത്തവമുണ്ടാകും കാലം...** **കടപ്പാട് : Isabella Bella** ആർപ്പോ ആർത്തവത്തിന്റെ യോനീ കവാടം കടന്നാണ് ഇന്നലെ രാത്രി ഞാൻ ഉറക്കത്തിലേക്കു വഴുക്കി വീണത് വീണിടത്തു നിന്നും ഉറക്കം ഞെട്ടി എണീറ്റത് ആണുങ്ങൾക്ക് ആർത്തവമുണ്ടാകുന്ന ഒരു വെള്ളരിയ്ക്കാ പട്ടണത്തിലേയ്ക്കായിരുന്നു .മൂലകളിൽ കൂടി നിന്ന് ആർത്തവകാല വീരകൃത്യങ്ങൾ ഒത്തു നോക്കി പൊങ്ങച്ചം പറയുന്നവരുടെ കലപിലയിലേക്കായിരുന്നു ഉറക്കം ഞെട്ടിയത് .ആർത്തവ കാലത്തെ ട്രൗസറിലെ ചുവപ്പു വട്ടം അഭിമാനത്തോടെ പ്രദർശിപ്പിച്ചുകൊണ്ട് തെരുവിലൂടെ നടക്കുന്ന യുവാക്കൾ 'നിന്റെ വട്ടം എന്ത് വലുതാ'ണെന്ന് അത്ഭുതവും 'അവന്റെ വട്ടം ഇത്തിരിക്കുഞ്ഞനാ'ണെന്നു പരിഹാസവുമൊക്കെ ബിയർ ബോട്ടിലുകൾക്കും , സിഗരറ്റ് പഫ്കൾക്കുമൊപ്പം ഷെയർ ചെയ്യുന്നുണ്ടായിരുന്നു . ആർത്തവമില്ലാത്തവർക്കു അമ്പലത്തിലും പള്ളിയിലും പ്രവേശനം നിഷേധിച്ചു കൊണ്ടുള്ള പോസ്റ്ററുകൾ പലയിടത്തും കണ്ടു .ശിവലിംഗത്തിനു പകരം ആർത്തവരക്തം പൊട്ടിപ്പുറപ്പെടുന്ന ബിംബങ്ങൾ ആരാധിക്കപ്പെടുന്ന ക്ഷേത്രങ്ങളിൽ വലിയ ജനത്തിരക്കായിരുന്നു . അത് വഴിയൊക്കെ ഒന്ന് റൗണ്ടടിച്ചു വന്ന ഞാൻ കണ്ടതും കേട്ടതുമൊക്കെ പെണ്ണായിപിറന്നോരുത്തിയ്ക്ക് മനസിലാക്കാനാവുന്നതിലും മേലെയുള്ള വികാര പരിസരങ്ങളായിരുന്നു.ഗേൾസ് റൂമിലെ നാണം കെട്ട കുശുകുശുപ്പുകളുടെ അടക്കിപ്പിടിക്കലിൽ നിന്ന് Gloria Steinem -ന്റെ 'If men could menstruate ' വായിച്ചു കെട്ടും പൊട്ടിച്ചിറങ്ങിയ ആർത്തവം , ബോയ്സ് റൂമുകളിലെ ആർപ്പു വിളി ചർച്ചകളിൽ താരമായി മാറിയത് വളരെപ്പെട്ടെന്നായിരുന്നു.എത്ര ചുവന്നു എത്ര തുടുത്തു ,എത്ര കൂടുതൽ , എത്ര ചെറുപ്പത്തിൽ എന്നിങ്ങനെ അവരതിന്റെ വലിപ്പത്തെ കമ്പയർ ചെയ്ത് അഭിമാന വിജൃംഭിതരാവുന്നുണ്ടായിരുന്നു . ടൗൺഹാളിൽ ഒരിക്കൽ പോലും ആർത്തവരക്തത്തിന്റെ ചുവപ്പു പതിഞ്ഞിട്ടില്ലാത്ത പെൺജീവിതങ്ങളുടെ ശുഷ്കതയെ കുറിച്ച് ബുദ്ധിജീവികൾ പ്രബദ്ധമവതരിപ്പിക്കുന്നു. മനുഷ്യകുലത്തിന്റെ പുരോഗതിയിൽ ആർത്തവരക്തത്തിന്റെ പങ്കിനെകുറിച്ചു ,ആർത്തവകാല പെരുമാറ്റ രീതികളെ കുറിച്ചുമൊക്കെ ആന്ത്രോപോളജിസ്റ്റുകളും എവൊല്യൂഷനറി ബയോളജിസ്റ്റുകളും തലങ്ങും വിലങ്ങും തിയറികളുണ്ടാക്കി .മാസത്തിലൊരിക്കൽ രക്തം ചൊരിയുന്ന ആണുങ്ങളുടെ ആണത്തത്തിന്റെ കൊടിയടയാളമായി തീണ്ടാരി തുണികളിൽ പടരുന്ന രക്തക്കറകളുടെ വ്യാപ്തി വിശദമാക്കപ്പെട്ടു . വഴി നീളെ റോഡ് സൈഡിലെ പരസ്യബോർഡുകളിൽ മസിൽ പെരുപ്പിച്ച മോഡലുകളും സിനിമാ നടന്മാരും പുരുഷന്റെ ആണത്തത്തിന്റെ പാഡളവുകൾ വിളംബരം ചെയ്തുകൊണ്ടു തലയെടുപ്പോടെ നിൽക്കുന്നുണ്ടായിരുന്നു .അമ്പത്താറിഞ്ചിനു പകരം ആറു പാഡണിയുന്ന പ്രധാന്മന്ത്രിജി , ആർത്തവകാലത്തു അതിരാവിലെ ഒരു പാഡുപോലും വെയ്ക്കാതെ ഹിമാലയം കവച്ചു വെച്ച് ചെയ്ത ധീരകൃത്യങ്ങൾ വർണ്ണിക്കുന്ന 'മെൻസസ് കി ബാത്ത് ' ടീവിയിൽ തള്ളി മറിയുന്നുണ്ടായിരുന്നു . ഡബിൾ ചങ്കിനു പകരം ഡബിൾ മെൻസസിന്റെ നനവിൽ ഊരിപ്പിടിച്ച വടിവാളുകൾക്കിടയിലൂടെ നടക്കുന്ന സഖാവിനെ കുറിച്ചോർക്കുമ്പോൾ തന്നെ സന്ദീപ് കമ്മിയുടെ ഓരോരോമങ്ങളും എഴുന്നേറ്റു നിന്ന് റെഡ് സല്യൂട്ട് അടിയ്ക്കുന്നത് ഞാനെന്റെ ഈ രണ്ടു കണ്ണുകൾ കൊണ്ടും കണ്ടു . ചെങ്കൊടിയുടെ ചോരനിറമാണ്‌ ആർത്തവത്തിനുമെന്നു സൈബർ സഖാക്കൾ രോമാഞ്ച കഞ്ചുകിതരായി . മാസം തോറും ചോര കണ്ടും കൊണ്ടും വീഴ്ത്തിയവരാണെടാ ഞങ്ങളാണുങ്ങൾ എന്നൂറ്റം കൊണ്ടു തീണ്ടാരി തിലകവും തൊട്ടു സുമേഷ് കാവിപ്പട ബൈക്കെടുക്കാതെ ഓടി ഓടിപ്പോകുന്ന ചിത്രം വൈറൽ ആയിരുന്നല്ലോ .ഹർത്താൽ ഇല്ലാത്ത ഒരു ദിവസം ,മെൻസസിന്റെ വയറുവേദന തടയാൻ പുലിപ്പാലും കുടിച്ചു കുത്തിയിരിയ്ക്കുന്ന അയ്യപ്പൻറെ നൈഷ്ഠിക ആർത്തവശുദ്ധിയെ മെൻസസ് എന്ന monthly self cleaning process ഇല്ലാത്ത സ്ത്രീകൾ മല കയറി വന്നു അശുദ്ധമാക്കുന്നതു തടയാനായി നടത്തി വരുന്ന ആചാരമായ നാമജപ ലഹളയിലേയ്ക്കായിരുന്നു കാവിപ്പടയുടെ അന്നത്തെ ഓട്ടം . ആർത്തവരക്തത്തിൽ നിന്ന് സർവ്വരോഗസംഹാരിയായ stemcells വേർതിരിച്ചെടുക്കുന്ന ടെക്നോളജി വേദഗ്രന്ഥങ്ങളിൽ നിന്നും നാസ അരിച്ചു പെറുക്കി കണ്ടു പിടിച്ച വിവരം അറിഞ്ഞപ്പോൾ മുതൽ ഒരു ജന്മം മുഴുവനും ടോയ്‌ലെറ്റിൽ ഒഴുക്കിക്കളഞ്ഞ ആർത്തവരക്തത്തെയോർത്തു കുണ്ഠിതപ്പെട്ടിരിപ്പു തുടങ്ങിയതാണ് കേശവൻ മാമ.പ്രിയചേച്ചി സ്പെഷ്യൽ തീണ്ടാരി പൂജയ്ക്കു ചീട്ടാക്കാൻ അമ്പലത്തിൽ പോയിരിക്കുന്നു ,പ്രസാദേട്ടനാണെങ്കിൽ ഈ മാസത്തെ ആർത്തവ പാർട്ടിയ്ക്കു കുപ്പി വാങ്ങാൻ ബീവറേജസിന്റെ ക്യൂവിലും .കർത്താവിന്റെ ആർത്തവത്തെ കുറിച്ചും ദൈവത്തിനേറ്റവും അടുത്തവരെ അവന്റെ പ്രതിരൂപത്തിലുണ്ടാക്കിയതാണെന്നും അതുകൊണ്ടു തന്നെ ആർത്തവമുള്ള പുരുഷന്മാരെ നിങ്ങളനുഗ്രഹീതർ എന്നുമൊക്കെ നാമജപത്തേക്കാളും ഉച്ചത്തിൽ കൈകൊട്ടി ആക്രോശിച്ചു പാടി പെന്തക്കോസ്തുകാർ വെള്ളയിൽ നിൽക്കുന്നതും കണ്ടു , ഒരു ജംഗ്ഷനിൽ . .ആർത്തവകാലത്തെ നബിചര്യകളെ വിദഗ്ദർ അവലോകനം ചെയ്തു ആർത്തവ വിശുദ്ധിയെക്കുറിച്ചും , വലിയ ആർത്തവമുള്ളവന് കിട്ടാൻ പോകുന്ന ഹൂറിമാരെക്കുറിച്ചുമൊക്കെ വിവരിക്കുന്ന മത പ്രഭാഷണമുണ്ടായിരുന്നു മറ്റൊരു കോണിൽ .പുരാണേതിഹാസങ്ങളിലെ ദേവകളുടെ ആർത്തവകാല വീരസാഹസകഥകൾ ചുമർചിത്രങ്ങളായി പലയിടത്തും കണ്ടു .'No Pad Period Day'-യിൽ പാഡില്ലാതെ നടന്നു അനാക്രികൾ എസ്റ്റാബ്ലിഷ്‌മെന്റിനെതിരെ ചോരകൊണ്ട് പ്രതിഷേധം തീർക്കുന്നുണ്ടെങ്കിലും ആർത്തവച്ചോര കണ്ടിട്ടില്ലാത്ത പെണ്ണങ്ങൾ എത്ര ആർത്തി പിടിച്ചാലും നല്ല ഉയർന്ന ജോലികളൊന്നും ചെയ്യാനാവില്ലെന്ന് വിധിയെഴുതാൻ മെയിൽ ഷോവിനിസ്റ്റുകൾ മടി കാണിച്ചതേയില്ല. ദൈവങ്ങളുടെയും പ്രവാചകരുടെയും ആർത്തവരക്തം വീഞ്ഞാക്കുന്ന അത്ഭുതകൃത്യത്തെ വിവരിച്ചുള്ള വാഴ്ത്തു പാട്ടുകൾ ചിലർ മൈക്ക് വെച്ച് കേൾപ്പിക്കുന്നുണ്ടായിരുന്നു. ആർത്തവ രക്തം ചേർത്ത് നേർപ്പിച്ച വിശുദ്ധ വെള്ളം സർവ്വരോഗ സംഹാരിയായി മുൻകൂട്ടി ബുക്ക് ചെയ്തവർക്ക് വിതരണം ചെയ്യുന്നുണ്ടായിരുന്നു, താടിയും തലേക്കെട്ടുമുള്ളോരു ഉസ്താദ് , ഒരിടത്ത്‌ . മതിലിലൊക്കെ ലാലേട്ടനും മമ്മൂക്കയും സുരേഷ്ഗോപിയുമൊക്കെ മുട്ടൻ ഡയലോഗുകൾ പറയുന്ന സിനിമാ പോസ്റ്ററുകൾ അവിടെയുമുണ്ടായിരുന്നു .IAS അക്കാദമി അടവെച്ചു വിരിയിച്ചെടുത്ത കലക്ടർ കുട്ടികൾക്ക് അറിയാത്ത ഇന്ത്യയെ കുറിച്ച് -മാസാമാസം മുണ്ടു മുറുക്കിയുടുത്തു dysmenorrhoea മാറ്റാൻ നോക്കുന്ന വയറുവേദനക്കാരുടെ ഇന്ത്യ - മാസക്കുളിയ്ക്കു തുണി തറ്റുടുക്കാനില്ലാത്ത ഹൂക്കവലിക്കാരുടെ ഇന്ത്യ - ആ ഇന്ത്യയെ അറിയാൻ മനസ്സുണ്ടാവണം , മെൻസസുണ്ടാവണം , മെന്റാലിറ്റി ഉണ്ടാവണം എന്നൊക്കെ മമ്മൂക്ക കൈ വിടർത്തിപിടിച്ചു വാണി വിശ്വനാഥിനോട് പറഞ്ഞതിനോടൊപ്പം തന്നെ ആർത്തവമുള്ള ഒരു പുരുഷനെതിരെയും വെറുമൊരു പെണ്ണായ അവളുടെ കൈകളിനിയൊരിയ്ക്കലും പൊങ്ങിക്കൂടെന്നു കൂടി പല്ലു കടിച്ചു പിടിച്ചു മമ്മൂക്ക ഓർമ്മിപ്പിക്കുന്നുണ്ട് . സുരേഷ് ഗോപിയണ്ണനാണെങ്കിൽ കയറിയിറങ്ങിപ്പോയ ഒരുപാട് മുഖങ്ങൾക്കിടയിൽ നിന്നും തന്റെ മുഖത്തെ ഓർത്തെടുക്കാൻ അച്ചാമ്മ വര്ഗീസിനെ സഹായിക്കുന്നത് അവർക്കു നാണം മറക്കാനും മൂക്ക് പിഴിയാനുമായി അന്ന് സ്വന്തം പോക്കറ്റിൽ നിന്നെടുത്തു കൊടുത്ത തീണ്ടാരിത്തുണിയുടെ കഷ്ണം വീശിക്കാണിച്ചാണ്‌ , Just remember that ! ലാലേട്ടൻ വെള്ളമടിച്ചു കോൺതിരിഞ്ഞു പാതിരായ്ക്കു വീട്ടിൽ വന്നു കേറുമ്പോൾ ചെരുപ്പൂരി കാലുമടക്കി ചുമ്മാ തൊഴിക്കാനും തുലാവർഷരാത്രികളിൽ ഒരു പുതപ്പിനടിയിൽ സ്നേഹിക്കാനും കുഞ്ഞുകളെ പെറ്റു പോറ്റാനുംമാസാമാസം മാസക്കുളിയുടെ ചോരവാർന്ന് പായതലയ്ക്കൽ ചുരുണ്ടു കിടക്കുമ്പോൾ ചൂടുവെള്ളമുണ്ടാക്കിതരാനും വയറു വേദനിച്ചു പണ്ടാരടങ്ങുമ്പോൾ വയറ്റത്തൊന്നു തലോടാനും ഒടുവിൽ ഒരു നാൾ വടിയായി തെക്കേപ്പറമ്പിലെ പുളിയൻ മാവിന്റെ വിറകിനടിയിൽ എരിഞ്ഞു തീരുമ്പോൾ നെഞ്ചു തല്ലി കരയാനും ഒരു പെണ്ണിനെ അന്വേഷിച്ചു വണ്ടിയും കൊണ്ട് കറങ്ങി നടക്കുന്നുണ്ട് , മഞ്ജു വാര്യരാണെങ്കിൽ ആർത്തവവീരനായ ഒടിയൻ മാണിക്യന് കഞ്ഞിയും വിളമ്പി വാതിലടക്കാതെ കാത്തിരിയ്ക്കുന്നുമുണ്ട് . കൂടുതൽ ഗോളടിയ്ക്കുന്ന , വിക്കറ്റെടുക്കുന്ന ,റൺസ് വീഴ്‌ത്തുന്ന എല്ലാ ജേതാക്കളുടെയും ഏറ്റവും best performance ആർത്തവകാലത്തായിരുന്നു എന്ന് ഷൈജു ദാമോദരൻ തെളിവുകൾ നിരത്താതെ ആർത്തു വിളിച്ചുറപ്പിക്കുന്നത് കേൾക്കാൻ ഉറക്കമിളച്ചിരിയ്ക്കുന്ന ഫുട്ബാൾ ഫാൻസ്‌ -നെയും മഞ്ഞ പച്ച നീല വരയൻ ജേർസികളണിഞ്ഞ കിളിക്കൂട്ടങ്ങൾ പോലെ കാണാമായിരുന്നു, പലയിടത്തും . അർണാബ് ഗോസ്വാമി തനിയ്ക്കിഷ്ടമിലാത്തവരെ ആർത്തവമില്ലാത്ത ആർത്തവപ്പൊട്ടൻസ് എന്നധിക്ഷേപിക്കുന്നത് കേട്ട് ഓർഗാസം വരാൻ കാത്തിരിയ്ക്കുന്ന ചില ഒറ്റപ്പെട്ട കാവി കളസക്കാരെയും അവിടവിടെ കണ്ടു . ആർത്തവ അവകാശങ്ങൾ തൊഴിൽ കോൺട്രാക്ടുകളിൽ ഒന്നാമത്തെ ഐറ്റം ആയി ഉൾപ്പെടുത്തിയിട്ടു ണ്ടെന്നു labour practices in the modern era of MENstruation എന്ന ഗ്രന്ഥത്തിൽ പ്രതിപാദിയ്ക്കുന്നുണ്ട് .ആർത്തവമില്ല എന്ന ഒറ്റക്കാരണം കൊണ്ട് സ്ത്രീകളെ രണ്ടാം തരം പൗരൻമാരായി പരിഗണിച്ചു കൂലി കുറച്ചു കൊടുക്കുന്ന പ്രവണത ദൈവികമായും ആചാരപരമായും നിലനിൽക്കുമെന്നും, നിയമം,തുല്യത ,കോടതിവിധി എന്നൊക്കെ പറഞ്ഞു കുന്തളിക്കുന്നവർ മതനിന്ദയ്ക്ക് ദൈവ കോപം നേരിടേണ്ടി വരുമെന്നും വിശ്വാസികൾക്ക് വേണ്ടി പന്തള മഹാരാജ്യത്ത് നിന്ന് ശശി രാജാവ് ഫേസ്ബുക് ലൈവിൽ വന്നു പെരുമ്പറ കൊട്ടി അറിയിക്കുകയുണ്ടായി . ആദിയിൽ ആർത്തവമുണ്ടായി , ശേഷം ഭൂമിയും എന്ന മട്ടിൽ പുരാണേതിഹാസങ്ങൾ പുനര്നിർവചിക്കപ്പെട്ടതു കണ്ട് എനിയ്ക്കു ചെറിയ കണ്ഫയൂഷൻ ഒക്കെ ഉണ്ടായെന്നതു നേരാണ് .ആർത്തവകാല അവകാശ സംരക്ഷണങ്ങൾക്കായി വിവിധ കാലങ്ങളിലായി നിർമ്മിക്കപ്പെട്ട ജാഥകളുടെയും മതിലുകളുടെയും കോട്ടകളുടെയുമൊക്കെ അവശിഷ്ടങ്ങൾ അവിടവിടെയായി കാണപ്പെടുന്നുമുണ്ട് . . ഉപയോഗിച്ച പാഡുകളും റ്റാംപോൺസും മെൻസ്ട്രുൾ കപ്പും ഒക്കെ ഉണക്കി സൂക്ഷിച്ചു ഇടക്കിടെ എടുത്തു നോക്കി ഓർമ്മകൾ അയവിറക്കുക എന്നത് ആർത്തവത്തിന്റെ ചാക്രികതയിൽ നിന്ന് തെറിച്ചു പുറത്തായ മധ്യ വയസ്സ് കഴിഞ്ഞ പുരുഷന്മാരുടെ മുഖ്യ ടൈം പാസ് ആയി അംഗീകരിക്കപ്പെട്ടിരുന്നു . ആർത്തവം നിന്ന് ആണത്തം നഷ്ടപ്പെട്ടവർക്കായി ആർത്തവ പുനഃസ്ഥാപന ക്ലിനിക്കുകൾ govt നേരിട്ട് തന്നെ നടത്തുന്നുമുണ്ട് .കൊട്ടാര മുറ്റത്തു ഒരു തീണ്ടാരിത്തുണി ചിക്കാൻ മകനില്ലാതായിപ്പോയതിൽ ദുഖിയ്ക്കുന്ന ആണ്മക്കളില്ലാത്ത കോവിലകത്തെ തമ്പ്രാന്റെയും തമ്പ്രാട്ടിയുടെയും കണ്ണീരണിയിക്കുന്ന കഥ പറയുന്ന സിനിമ ഒമ്പതു ഭാഷകളിലേയ്ക്ക് മൊഴി മാറ്റം ചെയ്യപ്പെട്ടു കഴിഞ്ഞു . ഒമ്പതിഞ്ചിനു പകരം മൂന്നു പാഡ് കാരൻ കൂടുതൽ ബഹുമാനിക്കപ്പെടുന്നുണ്ട് അവിടെ ,സെക്സും സ്റ്റണ്ടും സ്പോർട്സും ഒക്കെ എങ്ങനെയാണ് ആർത്തവകാലത്തു കൂടുതൽ രസകരമായിരിയ്ക്കുക എന്ന് ആണുങ്ങൾ ഗവേഷണം നടത്തി തെളിയിക്കുന്നുമുണ്ട് . "I am a MAN because I MENstruate" എന്നെഴുതിയ ടീഷർട്ടുകളുമിട്ടു ഫ്രീക്കന്മാർ എല്ലായിടത്തും ഉണ്ടായിരുന്നു . ജീൻസിനൊക്കെ പ്രത്യേകം പാഡ് പോക്കറ്റുകൾ മുൻവശത്തു തന്നെ തുന്നിപ്പിടിപ്പിച്ചിരുന്നു. കൂടുതൽ ആർത്തവമുള്ളവർക്കു എല്ലാത്തിനും preference കിട്ടും .കോഫി vending മഷീൻസ് പോലെ പാഡ് വെൻഡിങ് മഷീൻസ് എല്ലായിടത്തും ഉണ്ടാകും . മുക്കിലും മൂലയിലും ഉള്ള പാഡ് പെട്ടിക്കടകളിൽ കുലകുലയായി തൂക്കിയിട്ടിരിയ്ക്കുന്ന വിവിധ നിറത്തിലും നീളത്തിലും വണ്ണത്തിലുമുള്ള പാഡുകളും ടാമ്പണുകളുമൊക്കെ അതിമനോഹരമായ ഒരു നഗര കാഴ്ചയായിരുന്നു . അങ്ങനെ ആർത്തവ സ്വർഗ്ഗത്തിലെ പൂരക്കാഴ്ചകളൊക്കെ കണ്ടു അന്തം വിട്ടു കുന്തം വിഴുങ്ങിപ്പോയത് കൊണ്ടാണോ എന്നറിയില്ല ,പെട്ടെന്നാണ് അടിവയറ്റിൽ നിന്നുള്ളൊരു കൊളുത്തിപ്പിടുത്തതിൽ പാതിമുറിഞ്ഞൊരു നിലവിളിയാൽ വയറുപൊത്തി ഞാൻ ആർത്തവ അയിത്തത്തിന്റെ ഇന്നിലേക്ക് ഉരുണ്ടു വീണത് .കണ്ണ് തുറന്നപ്പോൾ കാലുകൾക്കിടയിൽ വെളുത്ത വിരിപ്പിൽ ഓർക്കാപ്പുറത്തു തുളുമ്പി വീണ നാണക്കേടിന്റെ നനഞ്ഞ വൃത്തം കാഴ്ചകളിലാകെ അസംബന്ധത്തിന്റെ ചുവപ്പു പടർത്തുന്നുണ്ടായിരുന്നു . നേപ്പാളിൽ വെന്തു മരിച്ച അമ്മയുടെയും മക്കളുടെയും തീണ്ടാരിപ്പുരയോളമില്ലെങ്കിലും ,ബാത്റൂമിന്റെ ഇരുണ്ട തണുപ്പിലേക്ക് അഭയം തിരഞ്ഞു ഞാൻ ഓടിമറഞ്ഞു .