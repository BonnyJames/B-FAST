---
author: Beaumaris
categories:
- Entertainment
comment_count: 0
date: 2023-04-05 06:16:12
draft: false
image: ''
like_count: 20992
share_count: 2295
tags:
- DANCE DANCE
- DANCE DANCE MOVIE
- midhun chakravarthy
title: ഒരു കാലഘട്ടത്തെ ഇളക്കിമറിച്ച 'ഡാൻസ് ഡാൻസ്'
view_count: 272583
---

**Sanjeev S Menon** **DANCE DANCE** "ആ ഗയാ ആ ഗയാ ഹൽവാവാലാ ആ ഗയാ"..... 1980 കളുടെ അവസാന വർഷങ്ങളിൽ ഓൾ ഇന്ത്യാ റേഡിയോയിലെ ചിത്രലോക് എന്ന പരിപാടിയിൽ രാവിലെ മിക്കവാറും ഈ പാട്ടുണ്ടാവും. ഇന്ന് ഈ പാട്ടാണെങ്കിൽ നാളെ അതേ ചിത്രത്തിലെ മറ്റൊരു പാട്ടുണ്ടാവും. അത് കുറച്ചു കാലം അങ്ങനെ തുടരും അപ്പോഴേക്കും ആ പാട്ടുകൾ ഏകദേശം ഹൃദിസ്ഥമാകും.അക്കാലത്തിറങ്ങിയ ദയാവാൻ, സൂര്യ, ബീസ് സാൽ ബാദ്, ഈശ്വർ തുടങ്ങി ഒരുപാട് ചിത്രങ്ങളിലെ പാട്ടുകൾ അങ്ങനെ മനസ്സിൽ പതിഞ്ഞു. [embed]https://youtu.be/ZkQoLcE_tQE[/embed] പറഞ്ഞു വന്നത് ഡാൻസ് ഡാൻസ് എന്ന ചിത്രത്തേപ്പറ്റിയാണ്. അന്നത്തെ കാലത്ത് ആലപ്പുഴയിൽ അപൂർവ്വമായേ ഹിന്ദി ചിത്രങ്ങൾ റിലീസാവാറുള്ളു. ഡാൻസ് ഡാൻസ് കാണണം എന്നുള്ള ആഗ്രഹം മനസിൽ കയറാൻ മറ്റൊരു കാരണം കൂടിയുണ്ട്. എന്റെ പ്രിയനടൻ മിഥുൻ ചക്രബർത്തിയുടെ പടമാണ്. അങ്ങനെ പ്രതീക്ഷിക്കാതെ ഡാൻസ് ഡാൻസ് ആലപ്പുഴ വീരയ്യായിൽ എത്തി. അന്നൊക്കെ വിഷുക്കൈനീട്ടം കിട്ടുന്ന കാശ് കുടുക്ക പൊട്ടിക്കാതെ മാറ്റി വെക്കുന്നത് സിനിമാ കാണാൻ വേണ്ടിയാണ്.അങ്ങനെ കണ്ടു, രണ്ടാമത്തെ ഹിന്ദി സിനിമ തീയറ്ററിൽ. ആദ്യം കണ്ട ചിത്രം രാധായിൽ വന്ന കർസ് ആയിരുന്നു. പാട്ടുകാരായ അച്ഛന്റേയും അമ്മയുടേയും മക്കളായ രാമുവും രാധയും ആ വഴി പിൻതുടർന്നതിന് കുറ്റം പറയാനാവില്ല. കാരണം, അവരുടെ സാമ്പത്തിക സ്ഥിതി ഭദ്രമായിരുന്നില്ല. ഒരു പ്രോഗ്രാമിനായി ജയ്പാൽഗുരിയിൽ പോയ അച്ഛനും അമ്മയും പിന്നീട് മടങ്ങി വന്നില്ല. ശേഷം അവർ അറിയുന്നു, തങ്ങളുടെ മാതാപിതാക്കൾ ക്രൂരമായി കൊലചെയ്യപ്പെട്ടുവെന്ന്. AM.സിംഗ് എന്നയാളാണ് ഈ പാതകം ചെയ്തതെന്ന അറിവും ലഭിക്കുന്നു. അവരുടെ നിസഹായാവസ്ഥ വാടക വീടിന്റെ ഉടമസ്ഥനിൽ ഒരു മാറ്റവും ഉണ്ടാക്കുന്നില്ല.അവർ തെരുവിലേക്ക് ഇറക്കപ്പെടുന്നു. ആകെയുള്ള കൈമുതൽ പാട്ടും ഡാൻസുമാണ്. അവർ തെരുവിൽ നിന്നു തന്നെ ഒരു ട്രൂപ്പ് ഉണ്ടാക്കുന്നു. ആ ഗ്രൂപ്പിന്റെ ഭാഗമാകാൻ രേഷം എന്ന ചെറുപ്പക്കാരനെത്തുന്നു. മറ്റൊരു അംഗമായി ജനിത എത്തുന്നു. ഒരുമിച്ചുള്ള ജോലി തുടരുമ്പോൾ രാമുവും ജനിതയും പ്രണയബദ്ധരാകുന്നു. ഇതിനിടെ രേഷം രാധയെ വിവാഹം കഴിക്കുന്നു. കുറച്ചു കാലങ്ങൾക്കു ശേഷം രേഷം തന്റെ തനി സ്വഭാവം കാണിച്ചു തുടങ്ങുന്നു. രാധയെ ക്രൂരമായി മർദ്ദിക്കുന്നത് പതിവാക്കുന്നു.ഇതറിഞ്ഞ രാമുവിന് രേഷമിനോടുള്ള ദേഷ്യം അടക്കിവെക്കാൻ കഴിയുന്നില്ല. കാരണം പെങ്ങൾ എന്നാൽ അവന് ജീവനാണ്!പക്ഷെ രാധ രാമുവിനെ തടഞ്ഞു കൊണ്ട് താൻ ഗർഭിണിയാണെന്ന വിവരം അറിയിക്കുന്നു അതോടെ രാമു ശാന്തനാകുന്നു. പക്ഷെ രേഷം തന്റെ സ്വഭാവം തുടർന്നു. ക്രൂര മർദ്ദനത്തിനൊടുവിൽ രാധ മരിക്കുന്നു. അതിനു ശേഷം കഥയുടെ ഗതി മാറുകയാണ്. പണ്ട് മാതാപിതാക്കൾ പ്രോഗ്രാം അവതരിപ്പിക്കാൻ പോയ സ്ഥലത്തേക്ക് രാമുവിന് ഒരു വലിയ പ്രോഗ്രാം അവതരിപ്പിക്കാൻ അവസരം ലഭിക്കുകയാണ്..... കാണാത്തവർക്കു കാണാനായി ബാക്കി ഭാഗം ഒഴിച്ചിടുന്നു.1987ൽ റിലീസായ ഈ ചിത്രം സൂപ്പർ ഹിറ്റ് ആയിരുന്നു.രാമുമായി മിഥുനും രാധയായി സ്മിതാ പാട്ടീലും ജെനിതയായി മന്ദാകിനിയും രാമുവിന്റെയും രാധയുടേയും അച്ഛനമ്മമാരായി സതീഷ് കൗൾ, സരള യേൽക്കർ എന്നിവരും രേഷം ആയി ശക്തി കപൂറും പി.എം സിംഗ് ആയി അമരീഷ് പുരിയും പ്രധാന വേഷങ്ങളിലെത്തുന്നു അമരീഷ് പുരിയുടെ കട്ട വില്ലനിസം കാണാം.. സംവിധാനം നിർവ്വഹിച്ചത് ബബ്ബർ സുഭാഷ് .ഹിറ്റ് പാട്ടുകളുടെ ഘോഷയാത്രയായ ഈ ചിത്രത്തിന് സംഗീതം നല്കിയത് ബപ്പി ലഹിരി .രചന അൻജാൻ.വിജയ് ബെനഡിക്റ്റ്, അലിഷാ ചിനായ്, ഉത്തര ഘേൽക്കർ, സരിക,ബപ്പി ലഹിരി എന്നിവർ പാടിയ പാട്ടുകളെല്ലാം സൂപ്പർ ഹിറ്റ്."സുബി സുബി സു.... ബി" എന്ന അലിഷാ ചിനായ് യുടെ പാട്ട് എന്നും പ്രിയതരം. സെക്സി വോയ്സ് എന്നാൽ അലീഷയുടേതാണ്.".'Everybody dance with Papa","Aa gaya aa gaya halwa wala aa gaya", Dance dance dance.... "തുടങ്ങി എല്ലാ ഗാനങ്ങളും ഹെഡ് ഫോൺ ഉപയോഗിച്ച് ഒന്ന് കേട്ടു നോക്കിയേ.