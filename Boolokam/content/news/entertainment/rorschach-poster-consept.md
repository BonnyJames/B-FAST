---
author: Beaumaris
categories:
- Entertainment
comment_count: 0
date: 2022-09-23 07:35:09
draft: false
image: https://cdn.boolokam.com/articles/2022/09/t4tt-133t-1-1.jpg
like_count: 108612
share_count: 16346
tags:
- Featured
- Josemon Vazhayil
- mammootty
- POSTER
- rorschach
title: ഓരോ പോസ്റ്ററിലും കാണുന്ന കോൺസപ്റ്റുകൾ , അത് ജാവ പോലെ സിംബിൾ പക്ഷെ പവർഫുള്ളും
  ആണ്
view_count: 1632089
---

**Josemon Vazhayil** ‘റോഷാക്ക്‘ എന്ന ടൈറ്റിൽ അനൗൺസ് ചെയ്ത് ആദ്യപോസ്റ്റർ ഇറങ്ങിയതു മുതൽ ഈ സിനിമ എന്നെ വല്ലാതെ ആകർഷിക്കുന്നുണ്ട്. സിനിമ ഇറങ്ങുമ്പോൾ ഹിറ്റാകുമൊ ഇല്ലയോ എന്നതിനേക്കുറിച്ച് ചിന്തിക്കുന്നില്ല. റോഷാക്കിൻ്റേതായി പുറത്തിറങ്ങിയ ഓരോ പോസ്റ്ററിലും കാണുന്ന കോൺസപ്റ്റുകൾ കാണുമ്പോൾ അത് ചിന്തിക്കാൻ പ്രേരിപ്പിക്കുന്നു. അത് ജാവ പോലെ സിംബിൾ പക്ഷെ പവർഫുൾ ആയതുകൊണ്ടാണ്. ഒറ്റനോട്ടത്തിൽ തികച്ചും മിനിമൽ പോസ്റ്ററുകൾ പക്ഷെ, അരിപ്രാഞ്ചിയുടെ ഭാഷയിൽ പറഞ്ഞാൽ ‘ഭയങ്കര അർത്ഥങ്ങളാ ഇതിനൊക്കെ..!‘ (ഓരോ പോസ്റ്ററുകൾക്കൊപ്പവും അതിനെക്കുറിച്ചുള്ള ചിന്തകൾ ചേർത്തിട്ടുണ്ട്. അങ്ങനേയും വായിക്കാം) ആദ്യപോസ്റ്ററിലെ സ്വയം മുഖം മറച്ചുള്ള ആ ഇരിപ്പ്... അത് ഒരുപക്ഷെ കല്ലറയിൽ അടക്കപ്പെട്ടു എന്ന് കരുതപ്പെടുന്ന ലൂക്ക് ആൻ്റണിയുടെ തിരിച്ചുവരവിലെ ആദ്യപരിചയപ്പെടുത്തൽ കൂടിയാവാം. കൂടാതെ റോഷാക്ക് ടെസ്റ്റ് ബാക്ഗ്രൗണ്ടും. റോഷാക് ടെസ്റ്റിനെക്കുറിച്ച് നേരത്തെ എഴുതിയിരുന്നല്ലോ. രണ്ടാമത് ഇറങ്ങിയ, തലയോട്ടി കണക്കെ കാണുന്ന പാറപ്പുറത്ത് കിടക്കുന്ന ലൂക്ക് ആൻ്റണിയെ കാണിക്കുന്ന പോസ്റ്റർ. അയാളുടെ മനസാവാം ആ തലയോട്ടിപ്പാറ... അതിൻ്റെ കണ്ണുകളിലെ കുഴികളിൽ തളംകെട്ടികിടക്കുന്ന വെള്ളത്തിലൂടെയാണ് (മനസ് കരഞ്ഞതിൽ നിന്നുതിർന്ന് വീണ കണ്ണുനീർ) അയാളുടെ നോട്ടം. ആ നോട്ടം തീവ്രമാണ്...!! ചിന്താഭാരമേറിയ മനസിനു മേലേ അയാളുടെ കിടപ്പും. ആദ്യമിറങ്ങിയ പോസ്റ്ററിലെ മുഖം മൂടിയായും കാണാം....!!! ![](https://cdn.boolokam.com/articles/2022/09/t4tt-133t-1-1.jpg)ട്രയിലർ അനൗൺസ് ചെയ്തുകൊണ്ടിറങ്ങിയ പോസ്റ്ററിൽ ലൂക്ക് ആൻ്റണി ആരെയോ അടിച്ചു വീഴ്ത്തിയിട്ട് ആ നടയിൽ ചിന്താമഗ്നനായിട്ടാണിരിക്കുന്നതെങ്കിലും പുശ്ചത്തിൽ ചാലിച്ച ചെറുചിരിയുണ്ട് ആ മുഖത്ത്. ![](https://cdn.boolokam.com/articles/2022/09/fwggg-1-1g-1g-1-1-1.jpg)ലൂക്ക് ആൻ്റണിയുടെ കുനിഞ്ഞ മുഖത്തിൻ്റെ ക്ലോസപ്പിലുള്ള പോസ്റ്റർ. വൈറ്റ് റൂം ടോർച്ചറിൻ്റെ എല്ലാ കാഠിന്യവും അനുഭവിച്ചുള്ള വരവാണെന്ന് തോന്നുന്നു ആ മുഖഭാവത്തിൽ. താഴെ തൻ്റെ ഫോർഡ് മസ്റ്റാംഗ് കാറിൽ നിന്ന് ഇറങ്ങിവരുന്നതായും കാണാം.... അയാൾ ധനികനാവാം... അതിൻ്റെ ചില കാഴ്ച്ചകൾ ട്രയിലറിൽ നൽകുകയും ചെയ്തിരുന്നു...!!! ![](https://cdn.boolokam.com/articles/2022/09/4t3tttt-1-1.jpg)വൈറ്റ് റൂം ടോർച്ചർ സോഷ്യൽ മീഡിയയിൽ വൻ ചർച്ച ആയതിൻ്റെ പിന്നാലെയാണ് മമ്മുക്കയുടെ എഫ്ബി കവർ ആയി വൈറ്റ് റൂം ടോർച്ചറിൻ്റെ കാഠിന്യം കാണിച്ചുതരുന്ന പോസ്റ്റർ ഇറങ്ങിയത്. വെളുപ്പിൻ്റെ രൗദ്രഭാവത്തിനൊപ്പം കൈകൾ വെള്ളയുടുപ്പിനുള്ളിൽ ലോക്കിട്ട് വച്ചിരിക്കുന്ന അവസ്ഥ. തടവുകാരൻ കൈത്തണ്ട കണ്ണുകൾക്ക് മേലേ വച്ച് പോലും വെളുപ്പിനെ മറയ്ക്കാതിരിക്കാനുള്ള വിലങ്ങ്. ഇരുട്ടാക്കാൻ കണ്ണടക്കുക എന്നത് മാത്രമാണ് ഏകവഴി. വൈറ്റ് റൂം ടോർച്ചർ എക്സീപിരിയൻസ് കാണിച്ചുതരുന്നതായിരുന്നു ഈ പോസ്റ്റർ. ![](https://cdn.boolokam.com/articles/2022/09/fwghhhh.jpg)എന്നെ ഏറ്റവും ആകർഷിച്ച പോസ്റ്റർ പിന്നീട് ഇറങ്ങിയതാരുന്നു. വളരെ സിമ്പിൾ പോസ്റ്റർ. വൈറ്റ് ബാക്ഗ്രൗണ്ടിൽ ഒരു സൈഡിലായി ലൂക്ക് ആൻ്റണിയായി മമ്മൂട്ടി. മമ്മൂട്ടിയുടെ ശരീരഭാഗത്ത് 'X' ആകൃതിയിൽ ജഗദീഷ്, ഷറഫുദീൻ, ഗ്രേസ് ആൻ്റണി എന്നിവരെ കാണിച്ചിരിക്കുന്നു. ഇത് ഒരു ഡിസൈൻ എന്നതിലുപരി അവർ മൂന്ന് പേരും ചേർന്ന് ലൂക്ക് ആൻ്റണിയെ മാനസികമായി ബന്ധിച്ചിരിക്കുകയാണ് എന്ന് മനസിലാക്കേണ്ടിയിരിക്കുന്നു. അല്ലെങ്കിൽ കഴിഞ്ഞ കാലത്ത് ബന്ധിച്ചിട്ടുണ്ട് എന്ന്... അതിൻ്റെ ബാക്കിപത്രമാവാം ട്രയിലറിൽ കാണുന്ന മടങ്ങിവരവ്. ![](https://cdn.boolokam.com/articles/2022/09/tt3t3tt-1-1.jpg)ഇതെല്ലാം ഗംഭീരമായി തോന്നിയ റോഷാക്ക് പോസ്റ്ററുകൾ കണ്ടപ്പോൾ തോന്നിയ ചിന്തകളാണ്... ചിലപ്പോൾ വെറും തോന്നലുകൾ മാത്രമാവാം. സിനിമക്ക് മുകളിൽ പറഞ്ഞ കാര്യങ്ങളുമായി ഒരു ബന്ധവുമില്ലാ എന്നും വരാം...! അങ്ങനെ വന്നാൽ ചുമ്മാ ക്ഷമിച്ചേക്കുക....!!