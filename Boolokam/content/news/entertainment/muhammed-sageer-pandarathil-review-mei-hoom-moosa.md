---
author: Beaumaris
categories:
- Entertainment
comment_count: 0
date: 2022-10-12 05:54:19
draft: false
image: ''
like_count: 1326
share_count: 185
tags:
- jibu jacob
- mei hoom moosa
- Muhammed Sageer Pandarathil
- SURESHGOPI
title: തന്നെ വീരപുരുഷനായി ആരാധിക്കുന്ന ആ നാട്ടിൽ മൂസക്ക്‌ ലഭിച്ച സ്വീകരണം അത്ര സുഖകരമായിരുന്നില്ല
view_count: 30139
---

**മേ ഹൂം മൂസ റിവ്യൂ.....**

#### **Muhammed Sageer Pandarathil**

എല്ലാം ശരിയാകും എന്ന ചിത്രത്തിനുശേഷം ജിബു ജേക്കബ് സംവിധാനം നിർവഹിച്ച മേ ഹൂം മൂസ എന്ന ചിത്രം കോൺഫിഡന്റ് ഗ്രൂപ്പിന്റെയും തോമസ് തിരുവല്ല ഫിലിംസിന്റെയും സാരഥികളായ ഡോ. സി ജെ റോയിയും തോമസ് തിരുവല്ലയും ചേർന്നാണ് നിർമിച്ചിരിക്കുന്നത്.കഥ, തിരക്കഥ, സംഭാഷണം എഴുതിയ രൂപേഷ് റെയ്ൻ സിനിമയുടെ കാലഘട്ടം 1998 ൽ തുടങ്ങി 2018 ൽ അവസാനിക്കുന്ന തരത്തിലാണ് ചിട്ടപ്പെടുത്തിയീട്ടുള്ളത്.കാർഗിൽ യുദ്ധത്തിൽ രക്തസാക്ഷിയായി അടക്കം ചെയ്ത ജവാനാണ് സുരേഷ് ഗോപിയുടെ കഥാപാത്രമായ പൊന്നാനിക്കാരൻ മുഹമ്മദ് മൂസ. രാജ്യസ്നേഹം ഹൃദയത്തിൽ നിറഞ്ഞു നിൽക്കുന്ന ഇയാൾ 19 വർഷങ്ങൾക്ക് ശേഷം നാട്ടിൽ തിരിച്ചെത്തുന്നു. തന്നെ വീരപുരുഷനായി ആരാധിക്കുന്ന ആ നാട്ടിൽ മൂസക്ക്‌ ലഭിച്ച സ്വീകരണം അത്ര സുഖകരമായിരുന്നില്ല. അയാൾ പറയുന്ന കഥ വിശ്വസിക്കാൻ ആരും തയ്യാറായില്ല. മാത്രമല്ല ഇയാളുടെ ഈ തിരിച്ചുവരവ് രാജ്യത്തിന്റെ രഹസ്യാന്വേഷണ ചുമതല വഹിക്കുന്നവർക്കുവരെ തലവേദന ഉണ്ടാക്കി. നാട്ടിലെ മാറ്റങ്ങളൊന്നും അയാൾ അറിഞ്ഞിരുന്നില്ല. മൊബൈൽ വന്നതും മറ്റുമെല്ലാം അയാൾക്ക് പുതിയ അനുഭവമായിരുന്നു.നാട്ടിലിപ്പോൾ മൂസക്കുള്ള ഏക കൂട്ട് അയാളുടെ ബാല്യകാല സുഹൃത്ത്, ഹരീഷ് കാണാരന്റെ കഥാപാത്രമായ താമി മാത്രമാണ്. മൂസയുടെ മരണത്തോടെ സൈന്യത്തിൽ നിന്ന് കിട്ടിയ പൈസ കൊണ്ട്, ഇവരുടെ പഴയ വീട് പൊളിച്ച് പുതിയ വീട് പണിയിരിക്കുന്നു. ഇപ്പോൾ ആ വീടിന്റെ കാര്യസ്ഥൻ മൂസയുടെ അനുജൻ, സൈജു കുറുപ്പിന്റെ കഥാപാത്രമായ മെമ്പർ മീരാനാണ്. അതുകൂടാതെ മൂസയുടെ ഭാര്യ, പൂനം ബജ്‌വയുടെ കഥാപാത്രമായ കുഞ്ഞിപ്പാത്തുവിനെ ഇയാൾ നിക്കാഹ് കഴിക്കുകയും ചെയ്തു. ആ ബന്ധത്തിൽ അവർക്കിപ്പോൾ, അഞ്ച് വയസ്സുള്ള ഒരാൺ കുട്ടിയുമുണ്ട്. മൂസ, അനുജൻ മീരനോട് തനിക്ക് ജീവിക്കാൻ കുറച്ച് പൈസ ആവശ്യപ്പെടുന്നു. ഇത്, മീരാന് മൂസയോട് വിദ്വേഷം ഉണ്ടാക്കുന്നു. അതിന് പകരം ചോദിക്കാൻ മൂസയുടെ സഹോദരി, സിന്ദ്രയുടെ കഥാപാത്രമായ സുഹറയുടെ ഭർത്താവ്, മിഥുൻ രമേശിന്റെ കഥാപാത്രമായ ദുബായികാരൻ ബഷീർ വരുന്നു. പേര് മെമ്പർ മീരാനാൻ എന്നാണെങ്കിലും, വാർഡ്‌ ഇപ്പോൾ ഭരിക്കുന്നത് വീണാ നായരുടെ കഥാപാത്രമായ ചെയർപേഴ്സൻ പങ്കജമാണ്. കഴിഞ്ഞ പ്രാവശ്യം വനിതാ വാർഡായതുകൊണ്ട് മാത്രം മീരാനിൽ നിന്ന് നഷ്ടമായ ആ വാർഡ്‌ ഈ ഇലക്ഷനിൽ തിരിച്ചുപിടിക്കാനുള്ള ശ്രമത്തിൽ മീരാൻ നിൽക്കുമ്പോഴാണ് മൂസയുടെ തിരിച്ചുവരവ്. അതിനിടയിൽ കുഞ്ഞിപ്പാത്തുവിൽ, മൂസക്കുണ്ടായ മകളുടെ വിവാഹവും നടക്കേണ്ടതുണ്ട്. ഇത് ഏകദേശം ഉറപ്പിച്ചിട്ടുമുണ്ട്. അങ്ങിനെ നിൽക്കുന്ന അവസരത്തിലാണ്, തമിഴ്നാട്ടിൽ നിന്ന് അശ്വനി റെഡ്ഢിയുടെ കഥാപാത്രമായ ലക്‌സി എന്ന പെൺകുട്ടി വരുന്നത്. ലക്‌സിയുടെ അച്ഛൻ മൂസയുടെ ഒപ്പം കാർഗിൽ യുദ്ധത്തിൽ പങ്കെടുത്ത സൈനീകനാണ്. എന്നാൽ പിന്നീട് ഇയാളെ കുറിച്ച് ഒരു വിവരവുമില്ലായിരുന്നു. അയാളെ കുറിച്ച് എന്തെങ്കിലും വിവരങ്ങൾ കിട്ടുമോ എന്നറിയാനാണ് ലക്‌സി വന്നത്.കഴിഞ്ഞ 19 വർഷമായി, എന്നെങ്കിലും ഒരിക്കൽ തിരിച്ചുവരുമെന്ന് കരുതിയിരുന്ന അച്ഛൻ ഇനിയൊരിക്കലും തിരിച്ചുവരില്ല എന്ന് മൂസയിൽ നിന്നറിഞ്ഞ ലക്‌സി ഞെട്ടിപ്പോകുന്നു. യുദ്ധ സമയത്ത് മൈൻ പൊട്ടിമരിച്ച അദ്ദേഹത്തിന്റെ ശരീരത്തിൽ തന്റെ യുണിഫോം പുതപ്പിച്ചതാണ്, മരിച്ചത് താനാണെന്ന് ഇന്ത്യൻ സൈന്യത്തെ തെറ്റിദ്ധരിക്കാൻ പ്രേരിപ്പിച്ച തെളിവ്. എന്നാൽ മറ്റൊരു സ്ഫോടനത്തിൽ പരിക്ക് പറ്റിയ മൂസ, പാക്ക് സൈനീകർക്കൊപ്പം പാക്കിസ്ഥാനിലെ മിൽട്ടറി ആശുപത്രിയിൽ കോമയിൽ, എട്ട് മാസത്തോളം കിടന്നശേഷമാണ് സുഖം പ്രാപിച്ചത്. ഇതിനിടെ പാക്ക് പട്ടാളമേധാവി പർവേസ് മുഷാറഫ് പട്ടാള വിപ്ലവത്തിലൂടെ അധികാരം പിടിച്ചെടുത്തിരുന്നു. ഇതിനിടെ ഊരും പേരും അറിയാത്ത മൂസയെ അവർ ജയിലിലേക്ക് മാറ്റി. പിന്നീട് നീണ്ട 19 വർഷങ്ങൾ എടുത്തു അവിടെ നിന്ന് മോചനം കിട്ടാൻ..... എന്നാൽ തനിക്കുപകരം കഴിച്ചിട്ട ബോഡി തന്റേതല്ല എന്ന് തെളിയയിക്കേണ്ട ചുമതല മൂസക്കുണ്ട്. അതിനായി അയാൾ നടത്തുന്ന ശ്രമങ്ങൾ പുലിവാൽ പിടിക്കുന്നുണ്ട്. ഇതിൽ മൂസക്ക്‌ വിജയിക്കാൻ സാധിക്കുമോ? അല്ല, ഇനി വന്നിരിക്കുന്നത് രഹസ്യാന്വേഷണ ഉദ്യോഗസ്ഥർ സംശയിക്കുന്നതുപോലെ ഒരു പാകിസ്ഥാൻ ചാരനാണോ? എല്ലാം അറിയാൻ നമുക്ക് തീയറ്ററിലേക്ക് പോകാം...വിഷ്ണു നാരായണന്റെ ഛായാഗ്രഹണവും സൂരജ് ഇ എസ്ന്റെ ചിസംയോജനവും ശ്രീനാഥ് ശിവശങ്കരന്റെ സംഗീതവും ചിത്രത്തെ കൂടുതൽ മികച്ചതാക്കുന്നുണ്ട്.സലിം കുമാര്‍, സുധീര്‍ കരമന, മേജര്‍ രവി, ജൂബില്‍ രാജന്‍ പി ദേവ്, കലാഭവന്‍ റഹ്‌മാന്‍, ശശാങ്കന്‍ മയ്യനാട്, മുഹമ്മദ് ഷാരിഖ്, ശരണ്‍, സാവിത്രി, ജിജിന എന്നിവരാണ് മറ്റു പ്രധാന വേഷങ്ങൾ ചെയ്തിട്ടുള്ളത്. വാഗാ അതിര്‍ത്തി, ജയ്പൂര്‍, അമൃത് സര്‍, ഗുജറാത്ത്, കാര്‍ഗില്‍, തമിഴ്‌നാട്, കേരളം എന്നിവിടങ്ങളിൽ ചിത്രീകരിച്ച ഈ ചിത്രം ഒരു ഫാമിലി എന്റര്‍ടെയ്ന്‍മെന്റാണ് അതിനാൽ തന്നെ കുടുംബപ്രേക്ഷകർക്ക് ധൈര്യമായി ടിക്കറ്റ് എടുക്കാം......