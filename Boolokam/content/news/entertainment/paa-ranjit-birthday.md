---
author: Beaumaris
categories:
- Entertainment
comment_count: 0
date: 2022-12-09 05:36:23
draft: false
image: https://cdn.boolokam.com/articles/2022/12/ddqddddddd-1024x768.webp
like_count: 59934
share_count: 14593
tags:
- Bineesh K Achuthan
- birthday
- Featured
- kaala
- paa ranjit
title: സിനിമയെന്ന കലാരൂപത്തെ സാമൂഹിക മാറ്റത്തിനുവേണ്ടിയുള്ള ആയുധമാക്കിയ പാ രഞ്ജിത്തിന്
  പൊറന്തനാൾ വാഴ്ത്തുക്കൾ
view_count: 1450912
---

**പാ. രഞ്ജിത്തിന് പൊറന്തനാൾ വാഴ്ത്തുക്കൾ...** **Bineesh K Achuthan** തമിഴ് സിനിമയിൽ പ്രതിഭാധനരായ ഒട്ടേറെ സംവിധായകർ ഉണ്ടായിട്ടുണ്ടെങ്കിലും അവർക്കാർക്കും തന്നെ ഒരു ബ്രാൻഡ് ആയി മാറാൻ കഴിഞ്ഞിരുന്നില്ല. ആ അർത്ഥത്തിൽ തമിഴ് സിനിമയിൽ ശക്തമായ കീഴാള രാഷ്ട്രീയം മുന്നോട്ട് വച്ചതിലൂടെ അടിച്ചമർത്തപ്പെട്ട വലിയൊരു വിഭാഗം ജനങ്ങളുടെ പോരാട്ടങ്ങളുടെ നേർക്കാഴ്ച്ചകൾ വെള്ളിത്തിരയിലെത്തിച്ചു എന്നിടത്താണ് പാ. രഞ്ജിത് ഒരു ബ്രാൻഡായി മാറുന്നത്. തന്റെ സ്വന്തം ചിത്രങ്ങളിലുപരി സമാന പ്രമേയം ദൃശ്യവൽക്കരിക്കുന്ന ഒട്ടേറെ ചിത്രങ്ങളുടെ നിർമ്മാതാവാകാനും അദ്ദഹം മുൻകയ്യെടുത്തതിന്റെ ഭാഗമായി മാരി സെൽവരാജ് അടക്കം നിരവധി പ്രതിഭകളെ ചലച്ചിത്ര ലോകത്തിന് സമ്മാനിക്കാനും പാ. രഞ്ജിതിന് കഴിഞ്ഞു . ഇന്ത്യയിലെ ഏറ്റവും വലിയ സാമൂഹിക തിൻമയാണ് ജാതീയ. നൂറ്റാണ്ടുകളായി ജാതീയതയുടെ നീരാളി പിടുത്തത്തിലാണ് ഇന്ത്യാ ഉപഭൂഖണ്ഡം. ലോകത്തിന്റെ എല്ലാ കോണുകളിലും വിവേചനങ്ങൾ ഏറിയും കുറഞ്ഞും നിലനിൽക്കുന്നുണ്ടെങ്കിലും ഇന്ത്യയിലത് മതവിശ്വാസവുമായി വിളക്കി ചേർത്തതിനാൽ മറ്റെല്ലായിടത്തേക്കാളും ചൂഷണവും അനീതിയും ഇവിടെ നടമാടുന്നു, നിർബാധം തുടരുകയും ചെയ്യുന്നു. വിവിധ കാലഘട്ടങ്ങളിലായി ഇന്ത്യ ആക്രമിച്ച വൈദേശിക ശക്തികൾക്കോ വിദേശത്ത് നിന്നും ഇറക്കുമതി ചെയ്യപ്പെട്ട പ്രത്യയ ശാസ്ത്രങ്ങൾക്കാ ഈ ജാതിഘടനയെ പരിഷ്ക്കരിക്കാനല്ലാതെ ഇളക്കം തട്ടിക്കാനായിട്ടില്ല. കാലാകാലങ്ങളിൽ രാജ്യത്തിന്റെ വിവിധ ഭാഗങ്ങളിലായി അനേകം സാമൂഹിക പരിഷ്ക്കർത്താക്കൾ ഉടലെടുത്തെങ്കിൽ തന്നെയും ജാതിഘടന വലിയ പരിക്കുകളേൽക്കാതെ ഇന്നും നിലനിൽക്കുന്നു എന്നതാണ് യാഥാർത്ഥ്യം. പെരിയോർ ഇ.വി.രാമസാമി നായ്ക്കരുടെ ദ്രാവിഡ വാദത്താൽ ബ്രാഹ്മണാധിപത്യത്തിൽ നിന്നും തമിഴ് നാട് ഒരു പരിധി വരെ മുക്തമാണ്. എന്നാൽ, സ്വാതന്ത്ര്യാനന്തരം ശക്തി പ്രാപിച്ച മധ്യമ ജാതികൾ അധികാരവും സമ്പത്തും കയ്യടക്കി ; ജാതിശ്രേണിയിൽ അവർക്ക് കീഴെ വരുന്ന ജനവിഭാഗങ്ങളെ അടിച്ചമർത്തുന്ന കാഴ്ച്ചയാണ് നാം കാണുന്നത്. അസംഖ്യം ജാതി വഴക്കുകൾക്കും കൂട്ടക്കൊലകൾക്കും തമിഴ് നാട് ഇതിനകം സാക്ഷ്യം വഹിച്ചിട്ടുണ്ട്. 90 - കൾക്ക് ശേഷം കീഴാള ഉണർവ്വുകളുടെ കാലഘട്ടമായിരുന്നു. സ്വാഭാവികമായും ജാതി സംഘർഷങ്ങളും രൂക്ഷമാകാൻ തുടങ്ങി. ഈ പോരാട്ട ഭൂമികയിൽ നിന്നുമാണ് പാ. രഞ്ജിത്തിനേപ്പോലുള്ളവർ ഉദയം കൊള്ളുന്നത്. ![](https://cdn.boolokam.com/articles/2022/12/ddqddddddd-1024x768.webp)അട്ടക്കത്തിയിലൂടെ സ്വതന്ത്ര സംവിധായകനായ പാ. രഞ്ജിത് തന്റെ രണ്ടാമത്തെ ചിത്രമായ മദ്രാസിലൂടെയാണ് കീഴാള രാഷ്ടീയത്തെ പ്രകടമായി മുന്നോട്ട് വക്കുന്നത്. നിരൂപക ശ്രദ്ധയും പ്രേക്ഷക പ്രീതിയും നേടിയ മദ്രാസ് ബോക്സ് ഓഫീസ് കളക്ഷനിലും മുന്നിട്ട് നിന്നു. മൂന്നാമത്തെ ചിത്രമായ കബാലി, സൂപ്പർ സ്റ്റാർ രജനീകാന്തിന്റെ നായക വേഷത്താൽ ദക്ഷിണേന്ത്യ മുഴുവൻ ശ്രദ്ധിക്കപ്പെട്ടു. രജനിയെന്ന താരത്തെയാണോ നടനെയാണോ ഫോക്കസ് ചെയ്യേണ്ടത് എന്ന പതർച്ച കബാലിയിൽ പ്രകടമായിരുന്നു. എങ്കിൽ തന്നെയും മുള്ളും മലരും പോലെയുള്ള ചിത്രങ്ങൾക്ക് ശേഷം തടവിലാക്കപ്പെട്ട രജനിയുടെ അഭിനയ പ്രതിഭയെ പുറത്ത് കൊണ്ട് വരുന്നതിൽ കബാലിയിലൂടെ രഞ്ജിത് വിജയം വരിച്ചു. തുടർന്ന് വന്ന കാലയിലും രജനീകാന്ത് തന്നെയായിരുന്നു നായക വേഷത്തിൽ. ഫാസിസ്റ്റ് ഭരണകൂടത്തിനെതിരായ ആദ്യ ഇന്ത്യൻ വാണിജ്യ ചിത്രം എന്ന് കാലയെ വിശേഷിപ്പിക്കാം. ഒടുവിലിറങ്ങിയ സർപ്പട്ട പരമ്പരയിലൂടെ തന്റെ രാഷ്ട്രീയ ആശയങ്ങളെ ഒരു പടി കൂടി മുന്നോട്ട് കൊണ്ട് പോകുന്ന രഞ്ജിത്തിനെയാണ് കാണുന്നത്. 70 - കളോടെ കെ.ബാലചന്ദറിലൂടെ തുടക്കം കുറിക്കുകയും മഹേന്ദ്രൻ, ഭാരതിരാജ, ബാലു മഹേന്ദ്ര എന്നിവരിലൂടെ ഉച്ഛസ്ഥായിൽ എത്തുകയും ചെയ്ത നവതരംഗത്തിന്റെ പുത്തൻ ഭാഷ്യമാണ് പാ. രഞ്ജിത്തിലൂടെ നാം കാണുന്നത്. അമീറിന്റെ പരുത്തി വീരനിൽ തുടക്കമിട്ട് ശശികുമാറിന്റെ സുബ്രഹ്മണ്യ പുരത്തിൽ കൊളുത്തിയ ആ മാറ്റത്തിന്റെ സ്ഫുലിംഗം വെട്രിമാരനിലൂടെയും മാരി സെൽവരാജിലൂടെയുമെല്ലാം ആളിക്കത്തിക്കുന്നതിൽ നിർണ്ണായക പങ്ക് വഹിച്ചയാൾ എന്നതായിരിക്കാം ഭാവിയിൽ പാ. രഞ്ജിത്തിന്റെ ചരിത്ര പ്രാധാന്യം. തൂലിക പടവാളാക്കി എന്നതു പോലെ ഏറ്റവും ശക്തമായ മാധ്യമമായ സിനിമയെന്ന കലാരൂപത്തെ സാമൂഹിക മാറ്റത്തിനായി ഉപയോഗിക്കുന്ന സാംസ്ക്കാരിക വിപ്ലവ പോരാളി കൂടിയാണ് പാ. രഞ്ജിത്.