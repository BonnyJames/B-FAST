---
title: "കാന്താര - നമുക്കിത് എന്തുകൊണ്ട് കഴിഞ്ഞില്ല !"
date: 2022-11-03T12:54:06
draft: false
categories: ["Entertainment"]
tags: ['kanthara movie', 'rishabh shetty', 'Sajeev Kumar Saji']
author: "Beaumaris"
---

<strong>കാന്താര - നമുക്കിത് എന്തുകൊണ്ട് കഴിഞ്ഞില്ല !</strong>

<strong>Sajeev Kumar Saji </strong>

മലയാളത്തിലേക്ക് മൊഴിമാറ്റം ചെയ്യപ്പെട്ടൊരു കന്നട ചലച്ചിത്രം, അറിയാവുന്ന സം‌വിധായകനോ നടീനടന്മാരോ ഇല്ലാത്ത ചിത്രം, കാടിന്റെയും ഗോത്രവര്‍ഗ്ഗക്കാരുടെയും അവരുടെ ദൈവസങ്കല്പങ്ങളുടെയും കഥപറയുന്ന ചിത്രം - ഇതൊക്കെയായിരുന്നു 'കാന്താര' എന്ന ചിത്രം കാണും മുന്‍പ് അതെപ്പറ്റി എനിക്കുണ്ടായിരുന്ന ധാരണകള്‍. ചിത്രം കണ്ട എന്റെ പല സുഹൃത്തുക്കളും ഒരു കാര്യം പ്രത്യേകം പറഞ്ഞിരുന്നു - ഇതൊരു ഒടിടി ലെവല്‍ ചിത്രമല്ല, തീയറ്ററില്‍ തന്നെ പോയി കാണണം എന്ന്. അങ്ങനെ പതിവു ലാവണത്തില്‍ കുടുംബസമേതം സന്നിഹിതനായി.

<img class="size-full wp-image-356925 aligncenter" src="https://cdn.boolokam.com/articles/2022/11/rr33333.jpg" alt="" width="700" height="400" />ചിത്രം തുടങ്ങി ഏറെയെത്തും മുന്‍പ് തന്നെ ഒരു കാര്യം വ്യക്തമായി - ഇതൊരു പതിവു തെന്നിന്ത്യന്‍ സൂപ്പര്‍‌ഹീറോ മസാലചിത്രമല്ല, ഋഷഭ് ഷെട്ടി കാര്യഗൗരവമുള്ളൊരു സം‌വിധായകനുമാണ്‌. കഥയിലേക്കു കടക്കുന്നില്ല, അത് കണ്ടു തന്നെ അറിയണം. ആധുനികജീവിതത്തിന്റെ പുഴുക്കുത്തുകളേല്‍ക്കാത്ത ഒരു കാടും അവിടത്തെ ജീവിതവും ആചാരങ്ങളും വിശ്വാസങ്ങളുമൊക്കെ മനോഹരമായി ഇഴുകിച്ചേര്‍ന്നൊരു സുന്ദരലോകത്തേക്കുള്ള ആര്‍ത്തിയും കാപട്യവും നിറഞ്ഞ ആധുനികതയുടെ കടന്നുകയറ്റവും അതേത്തുടര്‍ന്നുണ്ടാകുന്ന സംഘര്‍ഷവുമൊക്കെ കൈയ്യടക്കത്തോടെ ഋഷഭ് ഷെട്ടി വരച്ചുകാട്ടുന്നു. കര്‍ണാടകത്തിലാണ്‌ കഥ നടക്കുന്നതെങ്കിലും നമ്മുടെ നാടിന്റെ ഗോത്രസംസ്കാരവുമായി അത്ഭുതകരമാം വിധം പൊരുത്തപ്പെട്ടുപോകുന്ന കഥയും ആഖ്യാനവും ദൃശ്യപ്പൊലിമയും ചിരപരിചിതമായൊരു ലോകത്തേക്കാണ്‌ നമ്മളെ കൂട്ടിക്കൊണ്ടുപോകുന്നത്. ഒരു ടെലിവിഷന്റെയോ ലാപ്‌ടോപ്പിന്റെയോ മൊബൈല്‍ ഫോണിന്റെയോ ചെറിയ സ്ക്രീനുകളില്‍ ചുരുങ്ങിപ്പോകേണ്ടതല്ല ഈ ദൃശ്യവിസ്മയം, അതിനെ അതിന്റെ പൂര്‍ണ്ണതയില്‍ വലിയ തിരശ്ശീലയില്‍ തന്നെ കണ്ട് മനസ്സിലേക്കാവാഹിക്കേണ്ടതാണ്‌.

<img class="size-full wp-image-356924 aligncenter" src="https://cdn.boolokam.com/articles/2022/11/fwrrrrr-1.jpg" alt="" width="1248" height="650" />ഒരു തിങ്കളാഴ്ച ദിവസമാണ്‌ ഞാന്‍ ചിത്രം കണ്ടത്, അവധിദിനമല്ലാതിരുന്നിട്ടും തീയറ്റര്‍ നിറഞ്ഞ് ആളുണ്ടായിരുന്നു. ചിത്രം അവസാനിച്ചപ്പോള്‍ കാണികളില്‍ നിന്നുയര്‍ന്ന നിറഞ്ഞ കൈയ്യടി, ഈ കൊച്ചു അന്യഭാഷാചിത്രത്തെ നമ്മള്‍ എത്രത്തോളം ഇഷ്ടത്തോടെയാണ്‌ സ്വീകരിച്ചിരിക്കുന്നതെന്ന് വ്യക്തമാക്കി.
ഋഷഭ് ഷെട്ടി - ഈ ഉദ്യമത്തിന്റെ അമരക്കാരന്‍, എത്ര അഭിനന്ദിച്ചാലും മതിയാകില്ല ഇദ്ദേഹത്തെ. ഇതൊരു ഉദാത്തമായ ചലച്ചിത്രശില്പ്പമാണെന്ന് പറയുന്നില്ല, എങ്കിലും ലളിതമായ ഒരു കഥാതന്തുവില്‍ നിന്നും ഇത്തരമൊരു ചൈതന്യവത്തായ ശില്പം മെനയാന്‍ ഇദ്ദേഹത്തിനും സഹപ്രവര്‍ത്തകര്‍ക്കും കഴിഞ്ഞു എന്നത് അത്ര ചെറിയ കാര്യമല്ല. ദക്ഷിണേന്ത്യന്‍ ചലചിത്രങ്ങളുടെ പതിവുചേരുവകളില്‍ പലതും ഇതിലുമുണ്ടെങ്കില്‍ക്കൂടി, ഒട്ടും മടുപ്പിക്കാതെ പ്രേക്ഷകരെ കൂടെ നിര്‍ത്താന്‍ ചിത്രത്തിനു കഴിഞ്ഞു എന്നതു സമ്മതിക്കേണ്ടിയിരിക്കുന്നു.

<img class="size-full wp-image-356672 aligncenter" src="https://cdn.boolokam.com/articles/2022/11/y5y5u55u.jpg" alt="" width="1248" height="650" />ചിത്രത്തിന്റെ സംഗീതത്തെച്ചൊല്ലിയുണ്ടായിട്ടുള്ള വിവാദത്തെക്കുറിച്ച് പറയാതെ പോകാനാവില്ല. 'വരാഹരൂപം' എന്ന ഗാനം ചിത്രത്തിന്റെ അവിഭാജ്യഘടകമാണ്‌, മനോഹരമായ ഗാനരൂപം. 'തൈക്കൂടം ബ്രിഡ്ജ്' എന്ന കേരളത്തിന്റെ സ്വന്തം ബാന്‍ഡിന്റെ 'നവരസം' എന്ന ഗാനത്തിന്റെ ഒരു സ്വതന്ത്ര ആവിഷ്കാരമെന്നോ, പകര്‍പ്പെന്നോ തീര്‍ച്ചയായും വരാഹരൂപത്തെ വിശേഷിപ്പിക്കാം, അതിന്റെ അണിയറക്കാര്‍ എത്രകണ്ട് നിഷേധിച്ചാലും.

<img class="size-full wp-image-356655 aligncenter" src="https://cdn.boolokam.com/articles/2022/11/gn555uu.jpg" alt="" width="1248" height="650" />ചിത്രം കണ്ടുകഴിഞ്ഞപ്പോള്‍ എനിക്ക് യഥാര്‍ത്ഥത്തില്‍ തോന്നിയത് നഷ്ടബോധമാണ്‌. ഈ ചിത്രം വരച്ചുകാട്ടുന്നത് കേരളത്തിന്റെ കലകളെയും കാഴ്ചകളെയും ആചാര - വിശ്വാസ രീതികളെയുമൊക്കെത്തന്നെയാണ്‌. ഇത് കന്നട ഭാഷയിലല്ല, മലയാളത്തില്‍ വരേണ്ടിയിരുന്നൊരു ചിത്രമാണ്‌. ഇത് സത്യത്തില്‍ മലയാളത്തിന്റെ നഷ്ടം തന്നെയാണ്‌. പ്രബുദ്ധരെന്നു മേനിപറയുമ്പോഴും, ഉച്ചനീചത്വങ്ങള്‍ നിറഞ്ഞ ജാതി-വര്‍ഗ്ഗ-ഗോത്രസമവാക്യങ്ങളില്‍ തളച്ചിടപ്പെട്ടിരിക്കുന്ന ഇന്നാട്ടിലെ ജീവിതത്തിന്റെ ചൊല്‍ക്കാഴ്ചയായി മാറേണ്ടിയിരുന്നതാണീ ചിത്രം.


![കാന്താര - നമുക്കിത് എന്തുകൊണ്ട് കഴിഞ്ഞില്ല !](https://cdn.boolokam.com/articles/2022/11/rr33333.jpg)**കാന്താര - നമുക്കിത് എന്തുകൊണ്ട് കഴിഞ്ഞില്ല !** **Sajeev Kumar Saji** മലയാളത്തിലേക്ക് മൊഴിമാറ്റം ചെയ്യപ്പെട്ടൊരു കന്നട ചലച്ചിത്രം, അറിയാവുന്ന സം‌വിധായകനോ നടീനടന്മാരോ ഇല്ലാത്ത ചിത്രം, കാടിന്റെയും ഗോത്രവര്‍ഗ്ഗക്കാരുടെയും അവരുടെ ദൈവസങ്കല്പങ്ങളുടെയും കഥപറയുന്ന ചിത്രം - ഇതൊക്കെയായിരുന്നു 'കാന്താര' എന്ന ചിത്രം കാണും മുന്‍പ് അതെപ്പറ്റി എനിക്കുണ്ടായിരുന്ന ധാരണകള്‍. ചിത്രം കണ്ട എന്റെ പല സുഹൃത്തുക്കളും ഒരു കാര്യം പ്രത്യേകം പറഞ്ഞിരുന്നു - ഇതൊരു ഒടിടി ലെവല്‍ ചിത്രമല്ല, തീയറ്ററില്‍ തന്നെ പോയി കാണണം എന്ന്. അങ്ങനെ പതിവു ലാവണത്തില്‍ കുടുംബസമേതം സന്നിഹിതനായി. ചിത്രം തുടങ്ങി ഏറെയെത്തും മുന്‍പ് തന്നെ ഒരു കാര്യം വ്യക്തമായി - ഇതൊരു പതിവു തെന്നിന്ത്യന്‍ സൂപ്പര്‍‌ഹീറോ മസാലചിത്രമല്ല, ഋഷഭ് ഷെട്ടി കാര്യഗൗരവമുള്ളൊരു സം‌വിധായകനുമാണ്‌. കഥയിലേക്കു കടക്കുന്നില്ല, അത് കണ്ടു തന്നെ അറിയണം. ആധുനികജീവിതത്തിന്റെ പുഴുക്കുത്തുകളേല്‍ക്കാത്ത ഒരു കാടും അവിടത്തെ ജീവിതവും ആചാരങ്ങളും വിശ്വാസങ്ങളുമൊക്കെ മനോഹരമായി ഇഴുകിച്ചേര്‍ന്നൊരു സുന്ദരലോകത്തേക്കുള്ള ആര്‍ത്തിയും കാപട്യവും നിറഞ്ഞ ആധുനികതയുടെ കടന്നുകയറ്റവും അതേത്തുടര്‍ന്നുണ്ടാകുന്ന സംഘര്‍ഷവുമൊക്കെ കൈയ്യടക്കത്തോടെ ഋഷഭ് ഷെട്ടി വരച്ചുകാട്ടുന്നു. കര്‍ണാടകത്തിലാണ്‌ കഥ നടക്കുന്നതെങ്കിലും നമ്മുടെ നാടിന്റെ ഗോത്രസംസ്കാരവുമായി അത്ഭുതകരമാം വിധം പൊരുത്തപ്പെട്ടുപോകുന്ന കഥയും ആഖ്യാനവും ദൃശ്യപ്പൊലിമയും ചിരപരിചിതമായൊരു ലോകത്തേക്കാണ്‌ നമ്മളെ കൂട്ടിക്കൊണ്ടുപോകുന്നത്. ഒരു ടെലിവിഷന്റെയോ ലാപ്‌ടോപ്പിന്റെയോ മൊബൈല്‍ ഫോണിന്റെയോ ചെറിയ സ്ക്രീനുകളില്‍ ചുരുങ്ങിപ്പോകേണ്ടതല്ല ഈ ദൃശ്യവിസ്മയം, അതിനെ അതിന്റെ പൂര്‍ണ്ണതയില്‍ വലിയ തിരശ്ശീലയില്‍ തന്നെ കണ്ട് മനസ്സിലേക്കാവാഹിക്കേണ്ടതാണ്‌. ![](https://cdn.boolokam.com/articles/2022/11/fwrrrrr-1.jpg)ഒരു തിങ്കളാഴ്ച ദിവസമാണ്‌ ഞാന്‍ ചിത്രം കണ്ടത്, അവധിദിനമല്ലാതിരുന്നിട്ടും തീയറ്റര്‍ നിറഞ്ഞ് ആളുണ്ടായിരുന്നു. ചിത്രം അവസാനിച്ചപ്പോള്‍ കാണികളില്‍ നിന്നുയര്‍ന്ന നിറഞ്ഞ കൈയ്യടി, ഈ കൊച്ചു അന്യഭാഷാചിത്രത്തെ നമ്മള്‍ എത്രത്തോളം ഇഷ്ടത്തോടെയാണ്‌ സ്വീകരിച്ചിരിക്കുന്നതെന്ന് വ്യക്തമാക്കി. ഋഷഭ് ഷെട്ടി - ഈ ഉദ്യമത്തിന്റെ അമരക്കാരന്‍, എത്ര അഭിനന്ദിച്ചാലും മതിയാകില്ല ഇദ്ദേഹത്തെ. ഇതൊരു ഉദാത്തമായ ചലച്ചിത്രശില്പ്പമാണെന്ന് പറയുന്നില്ല, എങ്കിലും ലളിതമായ ഒരു കഥാതന്തുവില്‍ നിന്നും ഇത്തരമൊരു ചൈതന്യവത്തായ ശില്പം മെനയാന്‍ ഇദ്ദേഹത്തിനും സഹപ്രവര്‍ത്തകര്‍ക്കും കഴിഞ്ഞു എന്നത് അത്ര ചെറിയ കാര്യമല്ല. ദക്ഷിണേന്ത്യന്‍ ചലചിത്രങ്ങളുടെ പതിവുചേരുവകളില്‍ പലതും ഇതിലുമുണ്ടെങ്കില്‍ക്കൂടി, ഒട്ടും മടുപ്പിക്കാതെ പ്രേക്ഷകരെ കൂടെ നിര്‍ത്താന്‍ ചിത്രത്തിനു കഴിഞ്ഞു എന്നതു സമ്മതിക്കേണ്ടിയിരിക്കുന്നു. ![](https://cdn.boolokam.com/articles/2022/11/y5y5u55u.jpg)ചിത്രത്തിന്റെ സംഗീതത്തെച്ചൊല്ലിയുണ്ടായിട്ടുള്ള വിവാദത്തെക്കുറിച്ച് പറയാതെ പോകാനാവില്ല. 'വരാഹരൂപം' എന്ന ഗാനം ചിത്രത്തിന്റെ അവിഭാജ്യഘടകമാണ്‌, മനോഹരമായ ഗാനരൂപം. 'തൈക്കൂടം ബ്രിഡ്ജ്' എന്ന കേരളത്തിന്റെ സ്വന്തം ബാന്‍ഡിന്റെ 'നവരസം' എന്ന ഗാനത്തിന്റെ ഒരു സ്വതന്ത്ര ആവിഷ്കാരമെന്നോ, പകര്‍പ്പെന്നോ തീര്‍ച്ചയായും വരാഹരൂപത്തെ വിശേഷിപ്പിക്കാം, അതിന്റെ അണിയറക്കാര്‍ എത്രകണ്ട് നിഷേധിച്ചാലും. ![](https://cdn.boolokam.com/articles/2022/11/gn555uu.jpg)ചിത്രം കണ്ടുകഴിഞ്ഞപ്പോള്‍ എനിക്ക് യഥാര്‍ത്ഥത്തില്‍ തോന്നിയത് നഷ്ടബോധമാണ്‌. ഈ ചിത്രം വരച്ചുകാട്ടുന്നത് കേരളത്തിന്റെ കലകളെയും കാഴ്ചകളെയും ആചാര - വിശ്വാസ രീതികളെയുമൊക്കെത്തന്നെയാണ്‌. ഇത് കന്നട ഭാഷയിലല്ല, മലയാളത്തില്‍ വരേണ്ടിയിരുന്നൊരു ചിത്രമാണ്‌. ഇത് സത്യത്തില്‍ മലയാളത്തിന്റെ നഷ്ടം തന്നെയാണ്‌. പ്രബുദ്ധരെന്നു മേനിപറയുമ്പോഴും, ഉച്ചനീചത്വങ്ങള്‍ നിറഞ്ഞ ജാതി-വര്‍ഗ്ഗ-ഗോത്രസമവാക്യങ്ങളില്‍ തളച്ചിടപ്പെട്ടിരിക്കുന്ന ഇന്നാട്ടിലെ ജീവിതത്തിന്റെ ചൊല്‍ക്കാഴ്ചയായി മാറേണ്ടിയിരുന്നതാണീ ചിത്രം.
