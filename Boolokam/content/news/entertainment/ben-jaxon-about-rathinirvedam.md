---
author: Beaumaris
categories:
- Entertainment
comment_count: 0
date: 2022-11-27 16:46:40
draft: false
image: https://cdn.boolokam.com/articles/2022/11/22222222222222-268x300.jpg
like_count: 98744
share_count: 27447
tags:
- Ben Jaxon
- bharathan
- jayabharathi
- rathinirvedam
title: അതേ സിനിമ തന്നെ, ഇന്നത്തെ ഈ തിരിച്ചറിവിലേക്ക് എത്തുവാനും ചെറുതല്ലാത്ത പങ്കു
  വഹിച്ചിട്ടുണ്ട്
view_count: 1285234
---

**Ben Jaxon** ആ കോരിച്ചൊരിയുന്ന മഴയിൽ നനഞ്ഞുകൊണ്ട് സർപ്പക്കാവിൽ നിൽക്കുമ്പോ രതിയുടെ മനസ്സിൽ നിറയെ പപ്പുവിനോട് തന്നെ ചേച്ചി എന്ന് വിളിച്ചു പുറകെ നടന്ന ഒരു അനിയൻ കുട്ടനോടുള്ള വാത്സല്യമായിരുന്നു. ചില തെറ്റായ ചിന്തകൾ അവന്റെ മനസ്സിലൂടെ കടന്നു പോയി എന്ന തിരിച്ചറിവ് ഞെട്ടിക്കുന്നതായിരുന്നു എങ്കിലും അതിന്റെ പേരിൽ അവനെ നിഷ്കരുണം അവഗണിക്കുവാൻ അവളുടെ മനസ്സനുവദിച്ചില്ല. കാര്യങ്ങൾ പറഞ്ഞാൽ മനസിലാകുന്ന പ്രായമാണ് അവനു, അവനു പറഞ്ഞു കൊടുക്കണം, അവൻ എനിക്കൊരു അനിയൻ ആണെന്നും,താൻ എന്നും അവന്റെ ചേച്ചി ആണെന്നും. കഴിഞ്ഞു പോയ മാനസിക സംഘർഷങ്ങളുടെ പ്രകടനമെന്നോണം രണ്ടാളുടെയും കണ്ണുകൾ നിറഞ്ഞൊഴുകുക ആയിരുന്നു. പപ്പു:ദേഷ്യം ഉണ്ടോ... രതി: എന്തിനു? പപ്പു:രതി ചേച്ചിയെ അല്ലെ ഇപ്പൊ എല്ലാരും വഴക്കു പറയുന്നത്? രതി: അത് സാരമില്ല... പപ്പു:ഞാനല്ലേ അതിനു കാരണക്കാരൻ.. രതി:അല്ല.. പപ്പു:എന്നോട് പിണങ്ങിയിട്ടാണോ.. രതി:പപ്പുനോട് പിണങ്ങാൻ ഈ ജന്മം എനിക്ക് സാധ്യമല്ല... രതി അത് പറഞ്ഞു നിർത്തിയതും അപ്രതീക്ഷിതമായി പപ്പു രതിയെ കയറിപ്പിടിച്ചു... അതിനെ ചെറുക്കുവാനും ആ കൈകളിൽ നിന്നും രക്ഷപ്പെടുവാനുമായി രതി കുതറി കരഞ്ഞു. :അയ്യോ..പപ്പു.. വിട് പപ്പു... വേണ്ട പപ്പു... പപ്പു വിടാൻ...!!! എന്നാൽ പപ്പു അവളെ കൂടുതൽ ദൃഢമായി ആലിംഗനം ചെയ്തു, അവന്റെ കൈകൾ അവളുടെ ശരീരമാകെ തഴുകി. ആ കാമത്തിന്റെ തിരമാലകൾ രതിയുടെയും സിരകളിലേക്ക് പകർന്നു,അവളുടെ എതിർപ്പ് പതിയെ ഇല്ലാതായി...പിന്നെ അവളും ആ നിമിഷങ്ങൾ ആസ്വദിക്കുകയാണ്. ഉച്ചസ്ഥായിയിൽ നിന്ന പശ്ചാത്തലസംഗീതം പതിയെ തരളിതമാകുന്നു.. ആ രാത്രിയും സർപ്പക്കാവും രതിയുടെയും പപ്പുവിന്റെയും കാമഭാവത്താൽ നിറയുകയാണ്. രതിനിർവേദം(1978) എന്ന സിനിമയിൽ ജയഭാരതിയുടെ ഒരു ഗംഭീര സെക്സ് സീൻ ആണ് മോളിൽ വിവരിച്ചത് എന്ന് ഞാൻ പറയാതെ തന്നെ ഏതൊരാൾക്കും മനസ്സിലാവുമല്ലോ... ഇനി ഇതേ രംഗം റിയൽ ലൈഫിൽ ആണെങ്കിലോ? ഒന്ന് ചിന്തിച്ചു നോക്കു... അനിയനെ പോലെ കാണുന്ന ഒരു പയ്യൻ കയറിപ്പിടിച്ചാൽ ഒരു സ്ത്രീ എങ്ങനെ പ്രതികരിക്കും? അവന്റെ ആരോഗ്യത്തിനു മുൻപിൽ അവൾ ബലഹീനയാണ് എന്ന് തന്നെ കരുതുക. എന്നാലും തന്റെ സർവശക്തിയും എടുത്ത് എതിർക്കും,രതിച്ചേച്ചി പറഞ്ഞത് പോലെ തന്നെ "അയ്യോ..പപ്പു.. വിട് പപ്പു... വേണ്ട പപ്പു... പപ്പു വിടാൻ...!!!" എന്ന് പറഞ്ഞു അലറി കരയും... പക്ഷെ അവൻ അവളുടെ വാക്ക് ചെവിക്കൊള്ളാതെ വീണ്ടും വീണ്ടും തന്റെ ആഗ്രഹപൂർത്തീകരണത്തിന് ശ്രമിക്കുക ആണെങ്കിലോ? തന്റെ ബലം കൊണ്ട് അവളെ കീഴ്പ്പെടുത്തുക ആണെങ്കിലോ? ആ സ്ത്രീ പതിയെ അതിൽ അലിയുകയും അവനോടു സഹകരിക്കുകയും ചെയ്യുമോ? ഇല്ല.. അവസാനനിമിഷം വരെ അവൾ പ്രതിരോധിക്കും, രക്ഷപ്പെടാനുള്ള എല്ലാ വഴിയും നോക്കും.അപ്പൊ അവിടെ നടക്കുന്നത് ഒരു റേപ്പ് ആയിരിക്കും,ഒരിക്കലും സിനിമയിൽ കണ്ടത് പോലെ ഒരു സെക്സ് അല്ല. പിന്നെ എന്തുകൊണ്ട് സിനിമയിലെ രതി ചേച്ചി അങ്ങനെ പെരുമാറി? രതി ചേച്ചി മാത്രമല്ല, കാലാകാലങ്ങളായി അങ്ങ് ബ്ലാക്ക് ആൻഡ് വൈറ്റ് കാലം മുതൽ വില്ലന്റെയും നായകന്റെയും ഒക്കെ ക്രൂരമായ റേപ്പുകൾ ഏറ്റുവാങ്ങുന്ന സ്ത്രീകളുടെ പ്രതികരണത്തിന് ഒരു പാറ്റേൺ ഉണ്ട്. >പെണ്ണിന്റെ സൗന്ദര്യത്തിൽ മോഹിച്ചു അവളെ കീഴ്‌പ്പെടുത്തി ആസ്വദിക്കാൻ മോഹിക്കുന്ന പുരുഷൻ. (നായകൻ ആണെങ്കിൽ ചിലപ്പോ അവളുടെ അഹങ്കാരം ശമിപ്പിക്കുക എന്നതാവും ഉദ്ദേശം) >ഉചിതമായ അവസരത്തിൽ അവളെ ബലപ്രയോഗത്തിലൂടെ കീഴ്പ്പെടുത്താൻ ശ്രമിക്കുന്നു. >തന്റെ സർവശക്തിയും എടുത്ത് അവൾ എതിർക്കുന്നു, 'രക്ഷിക്കണേ' 'വേണ്ട' എന്നൊക്കെ അലറുന്നു. >തന്റെ എല്ലാ ശക്‌തിയും ഉപയോഗിച്ച് അവളെ ആസ്വദിപ്പിക്കാൻ തന്നെയാണ് പുരുഷന്റെ ശ്രമം. >മറ്റു വഴികൾ ഇല്ലാതെ പതിയെ അവൾ വഴങ്ങുന്നു...പ്രതിരോധം കരച്ചിലിന് വഴിമാറുന്നു. >ശാന്തമായി പുരുഷൻ തന്റെ റേപ്പിങ് ആസ്വദിക്കുമ്പോ സ്ത്രീയും കരഞ്ഞു കൊണ്ടാണെങ്കിലും ആ സുഖം അനുഭവിക്കുന്നു..അവളുടെ കൃഷ്ണമണികൾ രതി സുഖത്താൽ മുകളിലേക്ക് പോയി മിഴികൾ ഇറുക്കി അടക്കുന്നു. >സീൻ തീരുമ്പോ വിജയശ്രീലാളിതൻ ആയി എഴുന്നേറ്റു ഷർട്ട് ഇടുന്ന പുരുഷൻ, അഴിഞ്ഞ മുടിയും കീറിയ വസ്ത്രവുമായി കുനിഞ്ഞിരുന്നു മുട്ടിൽ തലവെച്ചു കരയുന്ന സ്ത്രീ..! ![](https://cdn.boolokam.com/articles/2022/11/22222222222222-268x300.jpg)ഒന്നും രണ്ടുമല്ല, ഒരായിരം സിനിമകളിൽ ഇതേ പാറ്റേൺ ഉള്ള റേപ്പ് സീനുകൾ നമ്മൾ കണ്ടിട്ടുണ്ട്. "പീഡനം" "ബലാത്സംഗം" "റേപ്പ്" ഈ വാക്കുകൾ ഒക്കെ നമ്മൾ ചെറുപ്രായം മുതൽ സമൂഹത്തിൽ ഒളിഞ്ഞും തെളിഞ്ഞും കേൾക്കുന്നതാണ്, പക്ഷെ ലൈംഗികതയെക്കുറിച്ചു പോലും തുറന്നു സംസാരിക്കാൻ മടിയുള്ള സമൂഹത്തിൽ റേപ്പ് എന്നതിനെ കൃത്യമായി നമ്മുടെ മനസ്സിലേക്ക് കിട്ടുവാൻ ഉതകുന്ന ഒന്നും ഉണ്ടാവുന്നില്ല. അവിടെയാണ് സിനിമ നമ്മിലേക്ക്‌ തരുന്ന ഒരു ഇമേജ് പതിയുന്നത്. ഇതൊന്നും ഒരു A ഗ്രേഡ് പടത്തിൽ അല്ല, നമ്മുടെ മുഖ്യധാരാ സിനിമകളിൽ തന്നെ ഉള്ള കാര്യങ്ങൾ ആയതിനാൽ ചെറുപ്രായം മുതൽ നമ്മൾ ഇതെല്ലാം കാണുകയും ഒരുപക്ഷെ നമ്മൾ അറിയാതെ തന്നെ നമ്മുടെ അബോധമനസ്സിൽ റേപ്പിനെക്കുറിച്ചുള്ള ഒരു ധാരണ രൂപപ്പെടുകയും ചെയ്യുന്നു. എനിക്ക് വ്യെക്തിപരമായി അങ്ങനെ രൂപപ്പെട്ട ധാരണ ഇപ്രകാരമായിരുന്നു, റേപ്പ് എന്നാൽ സെക്സിന്റെ കുറച്ചൂടി വയലന്റ് ആയ ഒരു തലം, അല്ലെങ്കിൽ ആക്രമിച്ചു കീഴ്‌പ്പെടുത്തിയ ശേഷം ലൈംഗികബന്ധത്തിൽ ഏർപ്പെടുന്നതാണ് റേപ്പ്. അങ്ങനെ കീഴ്പ്പെടുത്തിയാൽ ഒരു പരിധി വരെയുള്ള പ്രതിരോധങ്ങൾ കഴിഞ്ഞാൽ പെണ്ണിന് പിന്നെ സുഖം തോന്നുമെന്നും സഹകരിക്കുക അല്ലാതെ നിവൃത്തി ഇല്ല എന്നും ഉൾമനസ്സിൽ കരുതി പോന്നിട്ടുണ്ട്. അങ്ങനെ ഒരു ധാരണ എന്നിൽ രൂപപ്പെട്ടതിൽ സിനിമ എന്ന മീഡിയം അല്ലാതെ മറ്റൊരു സ്വാധീനവുമുണ്ടായിട്ടില്ല. അങ്ങനെ സിനിമയിലെ റേപ്പ് സീനുകൾ ഒരു സെക്സ് സീൻ കാണുന്ന ലാഘവത്തോടെ കാണാനും, ചില ഹോട്ടെസ്റ്റ് റേപ്പ് സീനുകൾ കണ്ടു ലൈംഗികാസ്വാദനത്തിനും വരെ ഇടയായിട്ടുണ്ട്. കാലത്തിനൊപ്പം നമ്മുടെ സിനിമ മാറുക ആയിരുന്നു. സിനിമയിലെ പുട്ടിനു പീര പോലെയുള്ള റേപ്പ് സീനുകൾ ഇല്ലാതായി വന്നു. സിനിമക്കും സിനിമക്കാർക്കും ന്യൂ ജനറഷനിലേക്കുള്ള പരിവർത്തന കാലം വന്നു. ആ കാലങ്ങളിൽ ഒരിക്കൽ നടന്ന ഒരു സംഭവമാണ് ഇനി പറയാൻ പോകുന്നത്. കൊല്ലത്തു ഒരു തീയേറ്ററിൽ കൂട്ടുകാർക്കൊപ്പം നല്ല അഭിപ്രായം കേട്ട ഒരു സിനിമ കാണാൻ പോയി. രസകരമായി പോയ്കൊണ്ടിരുന്ന പടത്തിൽ ഒരു റേപ്പ് സീൻ വരുന്നു. സുന്ദരിയായ നമ്മുടെ നായിക ഒരു മധ്യവയസ്കനാൽ റേപ്പ് ചെയ്യപ്പെടുന്നു...ആദ്യ നിമിഷങ്ങളിൽ സിനിമ കാണുന്ന സ്ഥിരം ലാഘവത്തോടെ അത് കണ്ടിരുന്ന എനിക്ക് തൊട്ടടുത്ത നിമിഷം ആ സീനുകൾ അസ്വസ്ഥത ഉണ്ടാക്കി, വിഷമം തോന്നി, ദേഷ്യം തോന്നി...ലൈംഗികതയുടെ കണിക പോലും ചിന്തയിൽ കടന്നുവരാത്ത അതിഭീകരമായ ഒരു ക്രൂരതക്ക് ആണ് ആ പെണ്ണ് വിധേയമാകുന്നത് എന്നൊരു ബോധം ഞാനുൾപ്പെടുന്ന പ്രേക്ഷകരിലേക്ക് എത്തിച്ചു ആ സംവിധായകൻ. തീയേറ്റർ ആകെ നിശബ്ദമായിരുന്നു. അത്രയും നേരം സിനിമ കണ്ട ഒരു മൂഡിൽ നിന്നും ആകെ മാറി. സങ്കീർണമായ കഥാഗതികളിലൂടെ സിനിമ അല്പം മുന്നോട്ടു പോയി. ഇന്റർവെൽ അടുക്കാറായപ്പോ അടുത്ത സീൻ, റേപ്പ് സർവൈവർ ആയ,അതിന്റെ പരിക്കുകളോടെ കിടക്കുന്ന ആ പെൺകുട്ടിയുടെ അടുത്തേക്ക് പഴയ റേപ്പിസ്റ്റു വീണ്ടും വരികയാണ്. ക്ഷമാപണം എന്ന നിലയിൽ സംസാരിച്ചു തുടങ്ങിയ അയാൾ പക്ഷെ നിസ്സഹായായ ആ പെണ്ണിനെ വീണ്ടും റേപ്പ് ചെയ്യുന്നു. അന്നാദ്യമായി ഒരു റേപ്പ് സീൻ കണ്ടു എന്റെ കണ്ണ് നിറഞ്ഞു, നിസ്സഹായതയും ഭയങ്കരമായ ദേഷ്യവും സങ്കടവും എല്ലാം ചേർന്ന വികാരങ്ങൾ ആണ് അപ്പൊ മനസ്സിലൂടെ പോയത്, ആകെ മരവിച്ചാണ് ആ സീൻ കണ്ടിരുന്നത്. ആ സീൻ തീരുന്നിടത്ത് ഇന്റർവെൽ ലൈറ്റ് തെളിഞ്ഞു. കുറച്ചു മുൻപിലായി ഒരു സീറ്റിൽ ആളുകൾ കൂടുന്നത് കണ്ട് അങ്ങോട്ടേക്ക് ചെന്നു. അവിടെ ഇരുന്ന ഒരു പെൺകുട്ടി ആ സീൻ കണ്ടു ബോധരഹിതയായി വീണതായിരുന്നു സംഭവം.എനിക്ക് അത്ഭുതം തോന്നിയില്ല, കാരണം അപ്പൊ അവിടെ കൂടി നിന്ന ഓരോ ആളുടെയും മുഖത്ത് തൊട്ടു മുൻപ് കണ്ട ആ സീനിന്റെ ഇമ്പാക്ട് ഞാൻ കണ്ടു. ഒരുപാടു നാൾ മനസ്സിൽ കിടന്ന ഒരു ധാരണയുടെ പൊളിച്ചെഴുത്ത് നടത്തിക്കൊണ്ടാണ് അന്ന് ഞാൻ വീട്ടിലേക്കു മടങ്ങുന്നത്. ഒരുപാടൊരുപാട് സിനിമകൾ മനസ്സിലേക്ക് പകർത്തിയ കുറെയേറെ ധാരണകളെ ഒറ്റയടിക്ക് ആ സീനുകൾ മായ്ചുകളഞ്ഞു എന്നല്ല,പക്ഷെ "റേപ്പ്" എന്ന സംഗതിയെപ്പറ്റിയുള്ള എന്റെ അന്ന് വരെയുള്ള ധാരണകൾ മാറാനുള്ള ഒരു തുടക്കം അവിടെയായിരുന്നു. ഇന്നിപ്പോൾ നമ്മുടെ സമൂഹത്തിൽ ഈ വിഷയത്തിൽ തുറന്ന ചർച്ചകൾ നടക്കുന്നുണ്ട്, സിനിമകൾ ഉണ്ടാവുന്നുണ്ട്. സമൂഹം അത് മനസ്സിലാക്കുന്നുണ്ട്. റേപ്പ് ചെയ്യപ്പെട്ടാൽ മാഞ്ഞ സിന്ദൂരവുമായി കുനിഞ്ഞിരുന്നു കരയുന്ന കുലസ്ത്രീ അല്ല, അസാമാന്യമായ മനക്കരുത്തോടെ എഴുന്നേറ്റു നിന്ന് തന്നെ ആക്രമിച്ച പേപ്പട്ടികളെയും അത് ചെയ്യിച്ചവരെയും ഒക്കെ എതിർത്ത് പോരാടുന്ന പെൺകരുത്താണ് ഇന്നിന്റെ ചിത്രം. റേപ്പ് എന്നത് തികച്ചും മനുഷ്വത്വവിരുദ്ധമായ ഒരു പ്രവൃത്തിയാണെന്നു, അതിന്റെ ഒരു ഘട്ടത്തിലും ഇരയാവുന്ന ആൾ അത് ആസ്വദിക്കുകയോ സഹകരിക്കുകയോ ഇല്ലെന്നു, അപരിചിതനായ ഒരു വ്യെക്തിയുടെ അനാവശ്യമായ ഒരു സ്പര്ശനം പോലും ഒരാൾക്കും ഇഷ്ടമാവില്ലെന്നു, സ്വന്തം ഭർത്താവാണേൽ പോലും തന്റെ ഇഷ്ടമില്ലാതെ ശരീരത്തിൽ തൊട്ടാൽ സ്ത്രീക്ക് തോന്നുക അസ്വസ്ഥത മാത്രമാണെന്ന്, No പറയുന്നത് ഒരു തെരുവ് വേശ്യ ആണെങ്കിൽ പോലും "NO Means NO" എന്ന് തന്നെ ആണെന്ന്...ഇങ്ങനെയുള്ള തിരിച്ചറിവുകൾ, "Rape is not at all sex, Rape is violence" എന്ന ബോധ്യം മാനവികതയിൽ ഊന്നി തലച്ചോറ് പ്രവർത്തിപ്പിക്കുന്ന ഏതൊരു മനുഷ്യനും ഇന്നുണ്ട്. ഒരുകാലത്തു തികച്ചും തെറ്റായ ഒരു ധാരണ ഞാൻ ഉൾപ്പെടുന്ന സമൂഹത്തിലെക്കെത്തിച്ച അതേ സിനിമ തന്നെ, ഇന്നത്തെ ഈ തിരിച്ചറിവിലേക്ക് എത്തുവാനും ചെറുതല്ലാത്ത പങ്കു വഹിച്ചിട്ടുണ്ട്. അതെ,എന്നെ, ഞാൻ നിലനിൽക്കുന്ന സമൂഹത്തെ, "സിനിമ സ്വാധീനിക്കുന്നുണ്ട്."..!