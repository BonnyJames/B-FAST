---
author: Beaumaris
categories:
- Entertainment
comment_count: 0
date: 2023-05-21 15:54:32
draft: false
image: ''
like_count: 14847
share_count: 14445
tags:
- birthday
- Jithesh Mangalath
- mohanlal
- Ratheesh Malarvadi Ratheesh
title: പാടിത്തീരാത്ത ഒരു മെഹ്ഫിൽ അഥവാ മോഹൻലാൽ
view_count: 559665
---

**പാടിത്തീരാത്ത ഒരു മെഹ്ഫിൽ അഥവാ മോഹൻലാൽ** **Jithesh mangalath** ഭരതത്തിന് എന്തുകൊണ്ട് ആ പേരിട്ടു എന്ന ചോദ്യത്തിന് ലോഹിതദാസ് നൽകുന്ന ഉത്തരം ഭാവരാഗതാളസംഗമം ഭരതം എന്നാണ്. ആലോചിച്ചു നോക്കുമ്പോൾ ഭാവരാഗതാളങ്ങൾ സംഗമിച്ചിട്ടുള്ള മറ്റൊരിടം മോഹൻലാലാണ്.മറ്റേതൊരഭിനേതാവിനോടും കിടപിടിക്കുന്നതാണ് അയാളുടെ ഭാവാവിഷ്കാരങ്ങളെങ്കിൽ വളരെ ചുരുക്കം പേർക്കൊഴിച്ച് മറ്റാർക്കും എത്തിപ്പിടിക്കാനാവാത്തവയാണ് അയാളുടെ മുഖരാഗങ്ങളും,അയാൾ പകർന്നാടുന്ന ആ താളവും.അതിൽത്തന്നെ ആ രാഗവും,താളവും ഇത്രയും അയത്നലളിതമായി ആവിഷ്കരിക്കാൻ പോന്ന മറ്റൊരഭിനേതാവ് എന്റെ ഓർമ്മയിലെങ്ങുമില്ല. മോഹൻലാലിന്റെ ആദ്യകാല സിനിമകളിൽ ഒന്നായ അപ്പുണ്ണിയിൽ അയാളുടെ താളസംക്രമണങ്ങളുടെ ഗ്ലിംപ്സസ് ദൃശ്യമാണ്.അയാൾ നെടുമുടി വേണുവിന്റെ ചായക്കടയിൽ കയറി ഒരു ചായ കുടിക്കുകയാണ്. ഒപ്പം ഒരു പൂവൻ പഴവും കഴിക്കുന്നുണ്ട്.സീൻ വളരെ ഫ്ലാറ്റാണ്.നെടുമുടിയുടെ കഥാപാത്രത്തിന് ലാലിനോടുള്ള ഈർഷ്യ പ്രേക്ഷകനെ ബോധ്യപ്പെടുത്തിക്കൊടുക്കുക എന്നതിനപ്പുറം ആ രംഗത്തിന് സിനിമയിൽ പ്രാധാന്യമൊന്നുമില്ല. നെടുമുടി കൊണ്ടുവെച്ച പഴം തോലുരിഞ്ഞ് ലാൽ കഴിക്കുന്നു. നെടുമുടിയുടെ മുഖത്തെ നീരസം അയാളുടെ ശരീരഭാഷയിൽ പ്രകടമാണ്.ഇത്രയേ ഉള്ളൂ. പക്ഷേ ലാൽ ആ പഴത്തിന്റെ തോലുരിഞ്ഞ് കഴിക്കുന്ന പോർഷന് നൽകുന്ന ഒരു താളമുണ്ട്.ഒരു പൂ വിരിഞ്ഞു വരുന്നതുപോലെയുള്ള താളം. ആ പ്രകടനം കാണുന്ന സാക്ഷാൽ വി.കെ.എൻ ലാലിനെക്കുറിച്ച് നിരീക്ഷിക്കുന്നത് ഇയാൾ വ്യാകരണങ്ങൾ പുതുതായി ചമയ്ക്കുന്ന ഒരഭിനേതാവാകുമെന്നാണ്. നടനല്ലാതെ മറ്റൊന്നുമാകാൻ കഴിയാത്ത നിയോഗവുമായി ജനിക്കുന്നവന് നിയതി അറിഞ്ഞു നൽകുന്ന വരദാനമാണ് അന്തർലീനമായ ആ താളബോധം. ദേവരാജൻ മാഷ് ലാലിന്റെ ശരീരഭാഷയിലെ താളത്തെക്കുറിച്ച് ഒരിക്കലിങ്ങനെ അഭിപ്രായപ്പെട്ടിട്ടുണ്ട്. "കാലു കൊണ്ടൊരിളക്കം, ഇടഞ്ഞ ബീറ്റിൽ ഒരാട്ടൽ,വിരൽ ഞൊടിച്ചു കൊണ്ടതിനകമ്പടി, മുഖം കൊണ്ടുള്ളതിനൊപ്പം ശരീരം കൊണ്ടു കൂടിയുള്ള ചിരി.ഇതൊന്നുമില്ലാതെയും കഥാപാത്രമാകാം.ഇതയാൾ മന:പൂർവ്വം ചെയ്യുന്നതാവണമെന്നുമില്ല.ജന്മനായുള്ള സിദ്ധി ഒരു സന്ദർഭം കിട്ടിയപ്പോൾ ചുര മാന്തി പുറത്തു വന്നതുമാവാം. പക്ഷേ അയാളിൽ ഒരു മഹാനടൻ ഒളിച്ചിരിപ്പുണ്ടെന്ന് സത്യം". ഭ്രമരത്തിൽ ഗംഭീരമായ ഒരു റസ്റ്റിക് ഫൈറ്റ് സീനുണ്ട്.അത് സ്റ്റേജ് ചെയ്യുന്നതിനു മുമ്പുള്ള ഭാഗങ്ങളിൽ മാഷ് നേരത്തെ പറഞ്ഞ ആ താളബോധം ചുരമാന്തി പൂന്തു വിളയാടുന്നതു കാണാം.ലാൽ മേശപ്പുറത്ത് ഒരു കാൽ കയറ്റി വെച്ച് മദ്യപിക്കുകയാണ്.പിന്നെ കാൽവിരലുകളുടെ ആട്ടം കൊണ്ട് ഗുണ്ടകളെ വെല്ലുവിളിക്കുന്നു.ലാലിന്റെ പുറകുവശത്ത് പ്ലേസ് ചെയ്തിട്ടുള്ള പി.ഓ.വിയിൽ ആ കാൽവിരൽ ചലനങ്ങളുടെ റിഥമിക് ഗ്രേസ് ഇപ്പോഴും ഗൂസ് ബമ്പ്സ് നൽകാറുണ്ട്.ആ ചലനങ്ങൾക്കൊപ്പം മുഖത്തൊരു പുച്ഛത്തോടെ അയാൾ ചുറ്റുമുള്ളവരെ അളക്കുന്ന കൺചലനങ്ങളുണ്ട്.ഒടുക്കം മദ്യം ഗ്ലാസിലൊഴിച്ച് ഗ്ലാസ് വായിൽ തൊടീക്കാതെ ഒറ്റ വലിക്ക് വിഴുങ്ങുന്ന ഭാഗവും.ഒരു സ്ട്രീറ്റ് ബാർ ഫൈറ്റ് സെറ്റ് ചെയ്യാൻ ഇത്രയൊന്നും വേണ്ട.പക്ഷേ ലാലിന്റെ അസൂയാവഹമായ റിഥം അതിനെ എലവേറ്റ് ചെയ്യുന്നത് കണ്ടനുഭവിക്കേണ്ടതാണ്. ലാലിന്റെ ഈ താളബോധം ഏറ്റവും നന്നായി എൻകാഷ് ചെയ്തിട്ടുള്ള സംവിധായകരിൽ ഒരാൾ ഫാസിലായിരിക്കണം. മണിച്ചിത്രത്താഴിൽ നകുലനോട് ഗംഗയുടെ രോഗാവസ്ഥയെപ്പറ്റി സണ്ണി വിവരിക്കുന്ന രംഗത്ത് ലാലിന്റെ ഈയൊരു ഫീച്ചർ ഫാസിൽ പരമാവധി ഉപയാഗിക്കുന്നുണ്ട്. കൈവിരൽ ചലനങ്ങളുടെ താരതമ്യങ്ങളില്ലാത്ത സിംഫണിയാണ് ഇവിടെയുള്ളത്.മെഡിക്കൽ ടേമുകളുടെ വിന്യാസത്തിൽ നകുലനെയെന്നതിനേക്കാൾ പ്രേക്ഷകനെ കൺവിൻസ് ചെയ്യാൻ ലാലിന് കഴിയുന്നുണ്ട്.ഈ സീനിന്റെ ഡബ്ബിംഗ് കഴിഞ്ഞ ശേഷം,ലാലിന്റെ റെൻഡറിംഗിൽ ഇത്തിരി ലാഗുണ്ടോയെന്ന് ഫാസിലിന് സംശയം തോന്നിയിരുന്നത്രെ. അത് ലാലിനോടു തന്നെ പ്രകടിപ്പിച്ചപ്പോൾ അയാളുടെ മറുപടി ഇങ്ങനെയായിരുന്നു" [](https://cdn.boolokam.com/articles/2023/05/R2RRRTT-1.webp)അറിയില്ല പാച്ചിക്കാ,ഞാൻ ആദ്യ വാചകം ഉരുവിടുന്ന സമയം തൊട്ട് വേറേതോ ലോകത്തായിരുന്നു.ഈ നേരം വന്നതൊക്കെയും അബോധപൂർവങ്ങളാണ്. വേണേൽ റീടേക്കിന് പോകാം" ഫാസിലിന് സംശയങ്ങളേതുമുണ്ടായില്ല. റീടേക്കും സംഭവിച്ചില്ല.പകരം നമുക്കു ലഭിച്ചത് എല്ലാ അർത്ഥത്തിലും ബ്രില്യന്റായ ഒരു സിനിമാറ്റിക് മൊമന്റാണ്.ഇഴച്ചിലല്ല അത്യപൂർവ്വമായ ഒരു മോഡുലേഷണൽ പെർഫോമൻസാണ് ഈ രംഗത്തിന്റെ നട്ടെല്ല്;അതയാളിൽ ബോധപൂർവ്വം സംഭവിക്കുന്നതുമല്ല. നോക്കെത്താദൂരത്തിൽ ഇതേ താള സംക്രമത്തിന്റെ മറ്റൊരു വേർഷൻ ലഭ്യമാണ്.ഗേളിയുടെ കൈ പൊള്ളിച്ചതിൽ കുറ്റബോധവും വിഷമവും അനുഭവപ്പെടുന്ന ശ്രീകുമാർ പിറ്റേന്ന് അവളോട് ക്ഷമ ചോദിക്കുന്ന രംഗം.അയാൾ കസേരയിൽ ഇരിക്കുകയാണ്;അവൾ കിടക്കയിൽ കിടക്കുകയും.പ്രത്യേകിച്ച് ആർഭാടങ്ങളേതുമില്ലാത്ത സംഭാഷണമാണ്. ജോൺസൺ മാഷിന്റെ നേർത്ത ഒരു പശ്ചാത്തല സംഗീതം മാത്രമുണ്ട് ഓൺ സ്ക്രീൻ പെർഫോമൻസിന് തുണയായി.അയാൾ ആ കസേരയിൽ ഇരുന്ന് പ്രത്യക്ഷത്തിൽ ഞെളിപിരി കൊള്ളുന്നില്ല.സത്യത്തിൽ അയാളുടെ ശരീരം അനങ്ങുന്നതു തന്നെയില്ല. ആ വിരൽത്തുമ്പുകൾ പക്ഷേ അന്ത:ക്ഷോഭം കൊണ്ട് പരസ്പരം കോർത്തും അഴിച്ചും വിറയ്ക്കുന്നുണ്ട്.കുറ്റബോധം അയാളുടെ ശരീര ഭാഷയിൽ ആകമാനം ദൃശ്യമാണ്.അയാൾ മാപ്പു ചോദിക്കുന്ന ആ ടോണിൽ പോലും അതത്രമേൽ അനുഭവവേദ്യമാണ്.പിന്നീടൊരിക്കൽ മോഹൻലാൽ തന്നെ ആ രംഗത്തെക്കുറിച്ച് ഇങ്ങനെ പറഞ്ഞിട്ടുള്ളതായി വായിച്ചിട്ടുണ്ട്." ആ സീനിലുടനീളം ഞാൻ ഗേളിയോട് മനസ്സിൽ മാപ്പ് പറഞ്ഞു കൊണ്ടേയിരിക്കുകയായിരുന്നു".മനസ്സായുള്ള ആ മാപ്പുപറച്ചിലാണ് അയാളുടെ താളം സെറ്റ് ചെയ്യുന്നത്.അതൊന്നും പ്രീ മെഡിറ്റേറ്റഡായി സംഭവിക്കുന്നതല്ല എന്നതിലാണ് അതിന്റെ സൗന്ദര്യവും. ഇതേ സിനിമയിൽ ഗേളി ഒരു കണ്ണടയണിഞ്ഞ് നഗ്നദേഹം കാണാൻ പറ്റുമെന്നു പറഞ്ഞു വരുമ്പോൾ ലാലിന്റെ ജെസ്റ്ററുകൾ താളത്തിന്റെ ഹാസ്യജനകതയെ കാണിക്കുന്നു. സംസാരം തുടങ്ങുമ്പോൾ ലാലിൽ ഒരു പുച്ഛഭാവമുണ്ട്.കാലാട്ടി,ഒരു കൈകൊണ്ട് മറ്റേ കയ്യിൽ തട്ടി ഒക്കെയാണ് അയാൾ ഗേളിയെ കേൾക്കുന്നത്.പക്ഷേ ഡ്രസ് കാണാൻ പറ്റില്ലെന്ന് അവൾ പറയുന്ന നിമിഷം അയാളുടെ ചലനങ്ങൾ നിലയ്ക്കുന്നു. അയാൾ പതുക്കെയെണീറ്റ് അലമാരയോട് ചേർന്നു നിൽക്കുന്നു.പിന്നെ കസേര കൊണ്ട് ദേഹം മറയ്ക്കാൻ ശ്രമിക്കുന്നു.ഒരു മിനിറ്റോളം നീണ്ടു നിൽക്കുന്ന ഈ മൂവ്മെന്റുകൾക്ക് ലാൽ നൽകുന്ന താളാത്മകതയാണ് ആ സീനിന്റെ ജീവൻ.വേഗതയുടെ മീറ്റർ ഒന്നങ്ങോട്ടോ ഇങ്ങോട്ടോ മാറിയാൽ നശിപ്പിക്കപ്പെടുമായിരുന്നതാണ് അതിന്റെ ആത്മാവ്. അരം + അരം = കിന്നരത്തിലും,ബോയിംഗ് ബോയിംഗിലും,മഴ പെയ്യുന്നു മദ്ദളം കൊട്ടുന്നുവിലും, ഹലോ മൈഡിയർ റോംഗ് നമ്പറിലും,ചന്ദ്രലേഖയിലുമൊക്കെ മോഹൻലാലിന്റെ ശരീരഭാഷയിലെ ഗ്രേസ് ഫുളായ റിഥത്തിനെ പ്രിയദർശൻ സുന്ദരമായി ഉപയോഗിക്കുന്നുണ്ട്. മോഹൻലാലിന്റെ ശരീരചലനങ്ങളുടെ അനന്യമായ പെർകഷനാണ് ചന്ദ്രലേഖ ബാക്കി നിർത്തുന്ന ഏറ്റവും സുന്ദരമായ ചിത്രം.കുറേയേറെ ഉദാഹരണങ്ങൾ നിരത്താനുണ്ട്.ആക്സിഡന്റ് പറ്റിയ ചന്ദ്രയെ ഹോസ്പിറ്റലിലെത്തിച്ച ശേഷം തിരിച്ചുപോകാനിറങ്ങുമ്പോൾ മാമുക്കോയയെ കണ്ട ശേഷം അയാൾ ഐ.സി.യു.വിലേക്ക് ഓടിക്കയറുന്ന ഒരു രംഗമുണ്ട്.തന്റെ നായകനിലും,അയാളുടെ പ്രതിഭയിലും അത്രയേറെ വിശ്വാസമുള്ള പ്രിയദർശൻ ഒരു ബാക്ക് ഗ്രൗണ്ട് സ്കോറിന്റെയും സഹായമില്ലാതെയാണ് ആ ഫ്രെയിം സെറ്റ് ചെയ്തിരിക്കുന്നത്. ഐ.സി.യുവിൽ നിന്നും ഡോക്ടർമാർ അയാളെ പുറത്തേക്ക് പിടിച്ചു മാറ്റുമ്പോൾ ലാലിന്റെ ശരീരചലനങ്ങൾ അങ്ങേയറ്റം ഹിലാരിയസായി മാറുന്നുണ്ട്.നഴ്സ് സ്റ്റേഷനിലെ ഡെസ്കിലേക്കും,അവിടെ നിന്ന് വിസിറ്റേഴ്സ് ബെഞ്ചിലേക്കും അയാളൊഴുകി നീങ്ങുകയാണ്;നിലത്ത് എണ്ണ തൂകിപ്പോയിട്ടുണ്ടോ എന്ന് സംശയിപ്പിക്കും വിധം.വേറൊന്ന് ആൽഫിയായി അഭിനയം തുടരാൻ നിർബന്ധിക്കുമ്പോൾ അപ്പക്കുട്ടൻ കുഴപ്പമാകുമോ എന്നു ചോദിക്കുന്ന നിമിഷമാണ്.ശ്രീനി സംസാരിക്കുമ്പോൾ മോഹൻലാൽ തലയ്ക്കു പിന്നിൽ കൈകൾ കെട്ടി മലർന്നു കിടക്കുകയാണ്.ശ്രീനി നിർബന്ധിക്കുമ്പോൾ ലാൽ പതുക്കെ പ്രലോഭിതനാകുന്നുണ്ട്.കൈകൾ രണ്ടും ഒരു പ്രത്യേകതാളത്തിൽ ഇളക്കി അയാൾ "കുഴപ്പമാകില്ലേ?" എന്നു ചോദിക്കുമ്പോൾ അയാളുടെയുള്ളിലെ ആശയക്കുഴപ്പം മുഴുവൻ ആ കൈചലനങ്ങളാൽ സംവേദനം ചെയ്യപ്പെടുന്നു.പറയാം.തലേ രാത്രിയിലെ ഹോസ്പിറ്റലിലെ ഉറക്കമിളയ്ക്കലിനു ശേഷം അപ്പുക്കുട്ടൻ വീട്ടിലെത്തുന്ന സീൻ ഓർത്തു നോക്കൂ.അയാളുടെ ശരീരഭാഷയിൽ മുഴുവൻ ആ രാത്രിയുടെ അസഹ്യതയാണ്.കഥയറിയാതെ അന്തം വിട്ടു നിൽക്കുന്ന നൂറിനോട് ഹോസ്പിറ്റലിൽ സംഭവിച്ചതെന്തെന്നു പറയുകയാണ് തൊട്ടടുത്ത സീനിൽ അപ്പുക്കുട്ടൻ.ആ കഥ പറച്ചിലിന്റെ ഒരു ടോണുണ്ട്.പിന്നെ അതിനെയും അപ്രസക്തമാക്കുന്ന മോഹൻലാലിൻറെ ശരീരഭാഷയും.ശരീരം എങ്ങനെയാണ് അത് അത്ര പ്രസക്തമല്ലാത്ത ഒരു ചുറ്റുപാടിൽ ഉപയോഗിക്കേണ്ടത് എന്നതിന്റെ ഒരു മാസ്റ്റർക്ലാസ് എക്സിബിഷനാണ് ചന്ദ്രലേഖയിലെ ഈ ഫ്രെയിമുകൾ.ആ കഥ പറച്ചിലിനിടയിൽ ജാറിൽ നിന്ന് വെള്ളം ഗ്ലാസ്സിലേക്കൊഴിച്ചു പിന്നെ ആ ജാർ എടുത്തു വായിലേക്ക് കമിഴ്ത്തുന്ന ഒരു ഷോട്ടുണ്ട്.എത്രമേൽ ബോധപൂർവം ഒരുക്കിയ ഷോട്ടാണെങ്കിലും അത് എക്സിക്യൂട്ട് ചെയ്തിരിക്കുന്ന രീതിയുടെ സ്വാഭാവികത ഉണർത്തുന്ന നർമ്മം അത്രമേൽ പൊട്ടിചിരിപ്പിക്കുന്നതാണ്. താളമാണ് മോഹൻലാലിന്റെ അഭിനയസങ്കേതത്തിന്റെ ഊടും പാവും നെയ്യുന്നത്. ക്യാമറാമാൻ ആനന്ദക്കുട്ടൻ പറയുന്നതുപോലെ ലാൽ ഷർട്ടിന്റെ ബട്ടൻസിടുന്നതിൽ പോലും ഒരു താളമുണ്ട്.അതൊരു ബോധപൂർവ്വമായ പരിശ്രമത്തിന്റെ ബാക്കിപത്രവുമല്ല.അഭിനയപ്രക്രിയയ്ക്ക് അത്രയേറെ വഴങ്ങിക്കൊടുക്കപ്പെട്ട ഒരാത്മാവ് പേറുന്ന ശരീരത്തിന് ആരൊക്കെയോ കനിഞ്ഞനുഗ്രഹിച്ചതാണ് ആ സിദ്ധി. പരിശീലിച്ചെടുക്കാവുന്നതോ, അനുകരിച്ചെടുക്കാവുന്നതോ അല്ല അതിന്റെ പാറ്റേൺ. അല്ലെങ്കിൽ മോഹൻലാൽ തന്നെ സുന്ദരമായ ഒരു താളമല്ലേ??