---
author: Beaumaris
categories:
- Entertainment
comment_count: 0
date: 2022-07-28 11:00:08
draft: false
image: https://cdn.boolokam.com/articles/2022/07/d222.jpg
like_count: 70875
share_count: 47559
tags:
- joshy movie
- paappan movie
- sureshgopi paappan
title: പാപ്പൻ കാണാൻ ഇനി ഏതാനും മണിക്കൂറുകൾ നീളുന്ന കാത്തിരിപ്പ്...
view_count: 2052953
---

**Bineesh K Achuthan** കുട്ടിക്കാലത്ത് ഞാൻ ഒരു സുരേഷ് ഗോപി ഫാനായിരുന്നു. തലസ്ഥാനവും ഏകലവ്യനും മാഫിയയും പിന്നെ കമ്മീഷണറുമൊക്കെ കണ്ട് കയ്യടിച്ച നാളുകൾ ഇന്നും ഓർക്കുന്നു. പിന്നീട് എപ്പോഴോ അദ്ദേഹത്തിന്റെ ചിത്രങ്ങൾ ആവർത്തന വിരസമായി തോന്നി തുടങ്ങി. ഇടക്ക് പ്രണയ വർണ്ണങ്ങളിലും സമ്മർ ഇൻ ബത് ലഹേമിലും വ്യത്യസ്തനായ സുരേഷ് ഗോപിയെ കാണാൻ കഴിഞ്ഞു. അതിനിടയിൽ ലേലവും പത്രവും എഫ് ഐ ആറും ക്രൈം ഫയലുമെല്ലാം ഫയർ ബ്രാന്റായി സുരേഷ് ഗോപിയെ വീണ്ടും കാണിച്ചു. എന്നാൽ തുടർ വർഷങ്ങളിൽ അദ്ദേഹത്തിന്റെ കരിയർ ഗ്രാഫ് താഴുന്നതായാണ് മനസിലാക്കാനായത്. വ്യക്തിപരമായി എനിക്കേറെ ഇഷ്ടപ്പെട്ട ചിത്രമായ രണ്ടാം ഭാവം പരാജയമായത് തികച്ചും അപ്രതീക്ഷിതമായിരുന്നു. ഏതാനും വർഷത്തെ ഇടവേള കഴിഞ്ഞ് 2005 - ൽ തന്റെ ഏറ്റവും ജനകീയമായ കഥാപാത്രവുമായി സുരേഷ് ഗോപി തിരിച്ചെത്തി. ഭരത് ചന്ദ്രൻ ഐ പി എസ് ! " ഓർമ്മയുണ്ടോ ഈ മുഖം " എന്ന പരസ്യ വാചകവും പേറിയ കൂറ്റൻ ഫ്ലെക്സുകൾ കേരളത്തിലങ്ങോളമിങ്ങോളം ഉയർന്നു. വമ്പിച്ച ഇനീഷ്യൽ കളക്ഷൻ നേടിക്കൊണ്ട് ആ ചിത്രം സൂപ്പർ ഹിറ്റായി മാറി. തുടർന്ന് ടൈഗർ, ചിന്താമണി കൊലക്കേസ് , നാദിയ കൊല്ലപ്പെട്ട രാത്രിയിൽ തുടങ്ങി ഏതാനും ഹിറ്റുകൾ. 2008 - ൽ താരസംഘടനയായ A.M.M.M.A - ക്ക് വേണ്ടി ജോഷി സംവിധാനം ചെയ്ത ട്വന്റി : 20 യിൽ വ്യക്തിപരമായി എനിക്കേറ്റവുമിഷ്ടപ്പെട്ട പ്രകടനം സുരേഷ് ഗോപിയുടേതായിരുന്നു. മമ്മൂട്ടിയുടെ ഇൻട്രൊയും മോഹൻലാലിന്റെ ഇന്റർവെൽ പഞ്ചും ഇഷ്ടപ്പെട്ടെങ്കിലും ആ ചിത്രത്തിലെ നായകനായി എനിക്ക് തോന്നിയത് ചിത്രത്തിലുടനീളം ആദ്യാവസാനം വരെ നിറഞ്ഞു നിൽക്കുന്ന സുരേഷ് ഗോപിയേയാണ്. തുടർന്നിറങ്ങിയിട്ടുള്ള ഒരു സുരേഷ് ഗോപി ചിത്രവും ഒരു പ്രേക്ഷകനെന്ന നിലയിൽ എനിക്ക് തൃപ്തി തന്നിട്ടില്ല. ഇപ്പോഴിതാ തന്റെ രാഷ്ട്രീയ ജീവിതത്തിന് അർദ്ധവിരാമമിട്ട് കൊണ്ട് അദ്ദേഹം വീണ്ടും സിനിമയിൽ സജീവമാകുന്നു. ഇത്തവണയും തന്റെ ഫയർ ബ്രാന്റ് വേഷമായ പോലീസ് യൂണിഫോമിലാണ് വരവ്. ജോഷിയുടെ പാപ്പനിലെ എബ്രഹാം മാത്യു മാത്തൻ എന്ന ഐ പി എസ് ഓഫീസറായിട്ട്. 1986 - ൽ ഡെന്നീസ് ജോസഫിന്റെ രചനയിൽ മമ്മൂട്ടി നായകനായ സായം സന്ധ്യ എന്ന ചിത്രത്തിലൂടെയാണ് സുരേഷ് ഗോപി ആദ്യമായി ജോഷിയുമായി ഒരുമിക്കുന്നത്. ആ ചിത്രത്തിൽ നെഗറ്റീവ് വേഷത്തിലായിരുന്നു സുരേഷ് ഗോപി. പടം ഫ്ലോപ്പായതിനാൽ ആ വേഷം ശ്രദ്ധിക്കപ്പെട്ടില്ല. ![](https://cdn.boolokam.com/articles/2022/07/d222.jpg)തുടർന്ന് 1987 - ൽ കലൂർ ഡെന്നീസിന്റെ രചനയിൽ മോഹൻലാൽ നായകനായ ജനുവരി ഒരു ഓർമ്മ എന്ന ഹിറ്റ് ചിത്രത്തിലെ വിനോദ് എന്ന വേഷം ശ്രദ്ധ പിടിച്ചു പറ്റി. അവസാന രംഗത്തിന് തൊട്ടു മുൻപ് വരെ നെഗറ്റീവായ ഒരു കഥാപാത്രം. പിന്നെ ന്യൂ ഡൽഹിയിലെ സുരേഷ് എന്ന പത്രപ്രവർത്തകന്റ റോളിലാണ് ഒരു ജോഷി ചിത്രത്തിൽ സുരേഷ് ഗോപിയെ കാണുന്നത്. ചരിത്ര വിജയം കൈവരിച്ച ന്യൂ ഡൽഹിയുടെ എല്ലാ റീ മേക്കുകളിലും സുരേഷ് ഗോപി തന്നെയായിരുന്നു ആ വേഷത്തിൽ. ന്യൂ ഡൽഹിയെ തുടർന്ന് വന്ന അതേ ടീമിന്റെ തന്നെ നായർ സാബിലെ ഉപനായക വേഷം ഏറെ ശ്രദ്ധേയമായിരുന്നു. ആ സമയത്തൊക്കെ സുരേഷ് ഗോപി നായക കഥാപാത്രത്തെ അവതരിപ്പിച്ചു തുടങ്ങിയിരുന്നു. ഈ തണുത്ത വെളുപ്പാൻ കാലത്തിലെ ക്രിസ്റ്റിയുടെ റോർ പുതുമയുള്ളതായി തോന്നി. നായകനും ഉപനായകനും വില്ലനുമൊക്കെയായി മലയാള സിനിമയിൽ സജീവ സാന്നിധ്യമായി സുരേഷ് ഗോപി തുടരുമ്പോഴാണ് ധ്രുവം റിലീസാകുന്നത്. ഷാജി കൈലാസിന്റെ തലസ്ഥാനം മുതൽ ഒരു സൂപ്പർ താരത്തിന്റെ സ്പാർക് സ്ഫുരിക്കുന്ന സുരേഷ് ഗോപിയുടെ ആളിക്കത്തൽ എന്ന് പറയാവുന്ന വേഷമായിരുന്നു ധ്രുവത്തിലെ ഇൻസ്പെക്ടർ ജോസ് നരിമാൻ. " ഭൈരവൻ ജീവിച്ചിരിപ്പുണ്ടെങ്കിൽ വരും ; അവനെ തേടി പിടിക്കാൻ കഴിവുള്ള ആണുങ്ങൾ നമ്മുടെ ഡിപ്പാർട്‌മെന്റിലുണ്ട് " എന്ന ജനാർദ്ധനന്റെ ഡയലോഗിന് ശേഷമുള്ള സുരേഷ് ഗോപിയുടെ എൻട്രി ഇന്നും രോമാഞ്ചത്തോടെയേ കാണാൻ കഴിയൂ. അതേ വർഷം തന്നെ റിലീസായ ഷാജിയുടെ ഏകലവ്യനിലൂടെ സൂപ്പർ താരമായ സുരേഷ് ഗോപി തൊട്ടടുത്ത വർഷം റിലീസായ കമ്മീഷണറിന്റെ ഐതിഹാസിക വിജയത്തോടെ ഒരു തരംഗമായി മാറി. ഇതിനിടയിൽ സുരേഷ് ഗോപിയെ സഹനടനും ഉപനായകനും വില്ലനുമൊക്കെയാക്കിയിരുന്ന പല പ്രമുഖ സംവിധായകരും അദ്ദേഹത്തെ നായകനാക്കി ചിത്രങ്ങൾ എടുത്തിട്ടും ഒരു ജോഷി ചിത്രത്തിലെ നായക വേഷം എന്ന സ്വപ്നം അകന്ന് നിന്നു. സുരേഷ് ഗോപി തരംഗം ഉച്ഛസ്ഥായിയിൽ നിന്ന 95/96 വർഷങ്ങളിൽ ജോഷി മലയാള സിനിമയിൽ സജീവവുമായിരുന്നില്ല. സുരേഷ് ഗോപിയുടെ വർഷങ്ങൾ നീണ്ട കാത്തിരിപ്പിന് വിരാമമിട്ടു കൊണ്ടാണ് ജൂബിലി, ഭൂപതി അനൗൺസ് ചെയ്യുന്നത്. വലിയ ഒരു ഇടവേളക്ക് ശേഷം ജോഷിയും ഡെന്നീസ് ജോസഫും ഒരുമിച്ച ചിത്രം കൂടിയായിരുന്നു ഭൂപതി. പക്ഷേ ചിത്രം ദയനീയമായി പരാജയപ്പെട്ടു. ഡെന്നീസിന്റെ തിരക്കഥകൾക്ക് മിനിമം ഗാരന്റി നഷ്ടപ്പെട്ടു കൊണ്ടിരിക്കുന്ന ഒരു കാലമായിരുന്നു അത്. തുടർന്ന് അതേ വർഷം തന്നെ ജോഷി, സുരേഷ് ഗോപിയെ നായകനാക്കി തന്റെ അടുത്ത ചിത്രം പ്രഖ്യാപിച്ചു. ![](https://cdn.boolokam.com/articles/2022/07/fwfggggg.jpg)രഞ്ജി പണിക്കരുടെ തിരക്കഥയിൽ അബ്കാരി മേഖലയിലെ കുടിപ്പകയെ ആധാരമാക്കിയുള്ള ലേലം ! 90- കളിലെ ഏറ്റവും താരമൂല്യമുള്ള തിരക്കഥാകാരനായ രഞ്ജി പണിക്കർ, ദി കിംഗ് എന്ന ഐതിഹാസിക വിജയം നേടിയ ചിത്രത്തിന് ശേഷം തിരക്കഥ രചിക്കുന്ന ചിത്രമെന്ന നിലയിൽ ലേലം വൻ പ്രതീക്ഷയുളവാക്കിയിരുന്നു. റെക്കോഡ് ഇനീഷ്യൽ കളക്ഷനോടെ റിലീസായ ലേലം 1997 - ലെ ഏറ്റവും വലിയ വിജയങ്ങളിൽ ഒന്നായി മാറി. ജോഷി - രഞ്ജി പണിക്കർ - സുരേഷ് ഗോപി ടീം വീണ്ടും ഒന്നിക്കുന്നത് 1999 - ൽ പത്രത്തിലൂടെയാണ്. മാധ്യമ രംഗത്തെ കിടമത്സരങ്ങളും അധോലോകവും വിഷയമാക്കിയ പത്രവും സൂപ്പർ ഹിറ്റായി മാറി. അതേ വർഷം തന്നെ ബെന്നി പി.നായരമ്പലത്തിന്റെ രചനയിൽ ജോഷിയും സുരേഷ് ഗോപിയും ഒരുമിച്ച വാഴുന്നോരും വിജയം നേടിയ ചിത്രമാണ്. തുടർന്ന് വർഷങ്ങളുടെ ഇടവേളക്ക് ശേഷം എസ്.എൻ.സാമിയുടെ രചനയിൽ ജന്മം എന്ന ചിത്രത്തിനാണ് ജോഷിയും സുരേഷ് ഗോപിയും ഒന്നിക്കുന്നത്. ചിത്രീകരണം പൂർത്തിയാക്കിയ ബിഗ് ബജറ്റ് ചിത്രമായ ജന്മം എന്ത് കൊണ്ട് റിലീസായില്ല എന്നത് ദുരൂഹമായ ഒന്നാണ്. പിന്നീട് 2008 - ൽ മൾട്ടി സ്റ്റാർ ചിത്രമായ ട്വന്റി : 20 - യിലാണ് ജോഷി, സുരേഷ് ഗോപിയുമായി വീണ്ടും ഒരുമിക്കുന്നത്. മമ്മൂട്ടിയും മോഹൻലാലും മത്സരിച്ചഭിനയിച്ച ട്വൻറി : 20 - യിൽ എനിക്ക് ത്രില്ലിംഗായി തോന്നിയത് സുരേഷ് ഗോപിയുടെ പ്രകടനമാണ്. എസ്.പി. ആന്റണി പുന്നക്കാടനായി സുരേഷ് ഗോപി കയ്യടി നേടി. ട്വന്റി : 20 - യുടെ തിരക്കഥാകാരായ ഉദയ് കൃഷ്ണ - സിബി തോമസ് - ജോഷി ടീമിന്റെ അടുത്ത ചിത്രമായ ക്രിസ്ത്യൻ ബ്രദേഴ്സിൽ സുരേഷ് ഗോപിയുടെ വേഷം എനിക്ക് തൃപ്തി നൽകിയില്ല. അതേ ചിത്രത്തിൽ അതിഥി താരമായി എത്തിയ ശരത് കുമാർ ചെയ്യേണ്ട ഒരു വേഷമായിരുന്നു അത്. പിന്നെ 2014 - ൽ സേതുവിന്റെ രചനയിൽ ജയറാം നായക വേഷം ചെയ്ത സലാം കാശ്മീർ എന്ന ചിത്രത്തിലെ Extended cameo റോളിലാണ് സുരേഷ് ഗോപി, ഒരു ജോഷി ചിത്രത്തിന്റെ ഭാഗമാകുന്നത്. ചിത്രം വൻ പരാജയമായിരുന്നു. ![](https://cdn.boolokam.com/articles/2022/07/f2222.jpg)നാളെ (29.07.2022) റിലീസാകുന്ന പാപ്പൻ എന്ന ചിത്രത്തിലൂടെ സുരേഷ് ഗോപി വീണ്ടും ജോഷിയുമായി ഒന്നിക്കുകയാണ്. ഇമോഷണൽ ത്രില്ലർ ജേണറിൽ വരുന്ന പാപ്പനിൽ എബ്രഹാം മാത്യു മാത്തൻ എന്ന പക്വമായ ഒരു പോലീസ് ഓഫീസറുടെ വേഷത്തിലാണ് സുരേഷ് ഗോപി. കാലഘട്ടത്തിന്റെ മാറ്റം ഉൾക്കൊണ്ട് തന്നെയായിരിക്കണം ജോഷി ഈ ചിത്രം ഒരുക്കിയിട്ടുള്ളത്. ആർ.ജെ.ഷാന്റെ തിരക്കഥയിൽ വരുന്ന പാപ്പൻ, ബോക്സ് ഓഫീസിൽ വൻ വിജയം നേടിയാൽ സുരേഷ് ഗോപി വീണ്ടും മലയാള സിനിമയിൽ സജീവവാകുമെന്ന് നമുക്ക് പ്രത്യാശിക്കാം . പാപ്പൻ കാണാൻ ഇനി ഏതാനും മണിക്കൂറുകൾ നീളുന്ന കാത്തിരിപ്പ് .പാപ്പന്റെ cast&crew ന്‌ വിജയാശംസകൾ