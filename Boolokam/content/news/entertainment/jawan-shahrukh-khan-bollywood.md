---
author: Beaumaris
categories:
- Entertainment
comment_count: 0
date: 2022-10-11 10:15:30
draft: false
image: ''
like_count: 2382
share_count: 1125
tags:
- Featured
- jawan movie
- jawan shahrukh khan
- king khan
- Riyas Pulikkal
- shahrukh khan
title: ബോളിവുഡിന്റെ ബാദ്ഷായുടെ മടങ്ങി വരവിനൊപ്പം ബോളിവുഡും കൂടി തിരിച്ചുവരണം
view_count: 38146
---

**Riyas Pulikkal** __ബോളിവുഡിന്റെ ബാദ്ഷായുടെ മടങ്ങി വരവിനൊപ്പം ബോളിവുഡും കൂടി തിരിച്ചുവരണം എന്ന് തന്നെയാണ് ആഗ്രഹിക്കുന്നത്. ബോളിവുഡിന്റെ തകർച്ചയുടെ നാൾവഴി അന്വേഷിച്ചാൽ അവിടെ ആദ്യം കാണുന്ന സംഭവം സുശാന്ത് സിങ് രാജ്പുത്തിന്റെ ആത്മഹത്യയായിരിക്കും. ബോളിവുഡിനെ എന്നും അടക്കി ഭരിച്ചിരുന്ന നെപ്പോട്ടിസമാണ് സുശാന്തിന്റെ ആത്മഹത്യയ്ക്കും കാരണമെന്ന് പലരും സംശയം പ്രകടിപ്പിച്ചതുമാണ്. ഒരു ഗോഡ്ഫാദറോ ബോളിവുഡ് കുടുംബ പശ്ചാത്തലമോ ഇല്ലാതെ നായകനിരയിലേക്ക് കടന്നുവന്ന സുശാന്തിന്റെ അപ്രതീക്ഷത വിയോഗം തൊട്ട് ഇന്ത്യയിലെ നമ്പർ 1 ഫിലിം ഇൻഡസ്ട്രി എന്ന് അഹങ്കരിച്ചിരുന്ന ബോളിവുഡിന് അക്ഷരാർത്ഥത്തിൽ അടിപതറാൻ തുടങ്ങി. തെന്നിന്ത്യൻ ബ്രഹ്‌മാണ്ട സിനിമകൾ സ്വപ്നതുല്യമായ നേട്ടങ്ങൾ കൈവരിക്കുമ്പോഴും സൂപ്പർതാരങ്ങളുടെ സാനിധ്യമുള്ള സിനിമകൾക്ക് പോലും ബോളിവുഡിനെ രക്ഷിക്കാനായില്ല. വിഷുവിന് മാലപ്പടക്കം പൊട്ടിക്കുന്ന ലാഘവത്തിലാണ് പ്രേക്ഷകർ ബോളിവുഡിൽ ഇറങ്ങുന്ന ഓരോ സിനിമകളും പൊട്ടിച്ചു കൈയ്യിൽ കൊടുത്തത്. കോവിഡിന് ശേഷം ബോളിവുഡ് പ്രേക്ഷകർ തിയ്യറ്ററുകളോട് മുഖം തിരിച്ചതും ബോളിവുഡിന്റെ തകർച്ചയ്ക്ക് ഒരു കാരണമാണ്. താരനിബിഢമായ ഓരോ സിനിമകൾ വരുമ്പോഴും ബോളിവുഡ് തിരിച്ചുവരും എന്ന പ്രതീക്ഷയായിരുന്നു സിനിമാപ്രേമികൾക്ക്. നിർഭാഗ്യവശാൽ അതുണ്ടായില്ല. ബോളിവുഡിന്റെ തകർച്ചയ്ക്ക് കാരണം സുശാന്ത് സിങ് രാജ്പുത്തിന്റെ ശാപമാണെങ്കിൽ ബോളിവുഡ് തിരിച്ചുവരേണ്ടത് നെപ്പോട്ടിസത്തിന്റെ ഈസി വാക്കോവർ ലഭിക്കാതെ ബോളിവുഡിന്റെ പടികൾ കയറിയ ഒരാളുടെ സിനിമ കൊണ്ടാവണം എന്നതൊരു കാവ്യനീതിയായിരിക്കും. അങ്ങനെയെങ്കിൽ അതിന് ഏറ്റവും യോഗ്യൻ ബോളിവുഡ് കുടുംബ പശ്ചാത്തലമില്ലാതെ ബോളിവുഡിന്റെ ഹൃദയഭാഗത്ത് ഒരു സിംഹാസനമിട്ട് ഇരിപ്പുറപ്പിച്ച ബാദ്ഷാ തന്നെയാണ്. മിനിസ്ക്രീനിലൂടെ ബിഗ്സ്ക്രീനിലെത്തി, ദീവാനാ എന്ന ഹിറ്റ് ചിത്രത്തിലൂടെ അരങ്ങേറ്റത്തിൽ മികച്ച നവാഗത നടനുള്ള ഫിലിം ഫെയർ അവാർഡ് നേടിക്കൊണ്ടായിരുന്നു തുടക്കം. പിന്നീട് പ്രതിനായകനും നെഗറ്റീവ് ഷെയ്ഡ് ഉള്ള നായകനുമായി, ബോളിവുഡിലെ പ്രഗത്ഭർ ഏറ്റെടുക്കാൻ ഭയപ്പെട്ട കഥാപാത്രങ്ങൾ തനതായ ശൈലിയിൽ ഗംഭീരമാക്കിക്കൊണ്ട്, ബോളിവുഡിന്റെ കൺവെൻഷനൽ നായക സങ്കല്പത്തെ അപ്പാടെ തകിടം മറിച്ചുകൊണ്ട് പ്രേക്ഷക ഹൃദയങ്ങളിലേക്ക് അദ്ദേഹം പതുക്കെ ചുവടുവെച്ചു. റൊമാന്റിക് നായകനായും മാസ്സ് പരിവേഷത്തിനൊപ്പം ഹാസ്യവും സമന്വയിപ്പിച്ചുകൊണ്ടുള്ള നായകനായുമൊക്കെ അദ്ദേഹം ഓടിക്കയറിയത് ബോളിവുഡിന്റെ സിംഹാസനത്തിലേക്ക് തന്നെയായിരുന്നു. ആരാധകർ അദ്ദേഹത്തെ ബാദ്ഷാ ഓഫ് ബോളിവുഡ്, കിങ് ഖാൻ, SRK എന്നൊക്കെ സ്നേഹത്തോടെ വിളിച്ചു. അങ്ങനെ പ്രേക്ഷക ഹൃദയങ്ങളിൽ കൊത്തിവെച്ച ഒരുപിടി മികച്ച ചിത്രങ്ങളും കഥാപാത്രങ്ങളുമാണ് അദ്ദേഹം സമ്മാനിച്ചത്. രണ്ട് പതിറ്റാണ്ടുകാലം ബോളിവുഡിൽ വിരാജിച്ച കിങ് ഖാന്റെ തേജസ്സിന് 2010-കളുടെ തുടക്കത്തോടെ മങ്ങലേറ്റു തുടങ്ങി. തുടർപരാജയങ്ങളുടെ ഒരു നീണ്ട നിരതന്നെ അടുത്ത ദശകത്തിൽ ബാദ്ഷായുടെ കരിയറിൽ സംഭവിച്ചു. മറ്റേതൊരു നടനെയും ഫീൽഡിൽ നിന്നും പുറത്തുകളയാൻ മാത്രമുള്ള പരാജയങ്ങൾ സംഭവിച്ചിട്ടും ഷാരൂഖിന്റെ താരമൂല്യത്തിനു യാധൊരു വിധ ഇടിവും സംഭവിച്ചില്ല. കാരണം, ഇനിയും പതിറ്റാണ്ടുകൾ പ്രേക്ഷക ഓർമ്മകളിൽ തങ്ങിനിൽക്കുന്ന അനവധി കഥാപാത്രങ്ങൾ അദ്ദേഹം മുൻപേ ചെയ്തുവെച്ചിരുന്നു. പ്രേക്ഷക മനസ്സുകളിൽ നിന്നും ഫീൽഡ് ഔട്ട് ആക്കാൻ കഴിയാത്ത ഒരു നടനെ എങ്ങനെ ഇൻഡസ്ട്രിയിൽ നിന്നും ഫീൽഡ് ഔട്ട് ആക്കാനാണ്? ശരാശരിക്ക് മുകളിൽ എന്ന് പോസിറ്റീവ് റിപ്പോർട്ട്സ് വരുന്ന ഒരൊറ്റ സിനിമ മതി ബാദ്ഷായുടെ രാജകീയ തിരിച്ചുവരവിന് എന്ന് പ്രേക്ഷകർക്കും സിനുമാക്കാർക്കും വളരെ നന്നായി അറിയാം എന്നത് തന്നെയാണ് ഷാരൂഖിന്റെ കോട്ടം തട്ടാത്ത താരമൂല്യത്തിനു ഒരു കാരണം. സിദ്ധാർഥ് ആനന്ദിന്റെ പത്താനും ആറ്റ്ലീയുടെ ജവാനുമൊക്കെ വലിയ പ്രതീക്ഷകൾ തന്നെയാണ്. വിക്രമിലൂടെ ബോക്സ്‌ഓഫീസ് അടിച്ചു തൂഫാനാക്കി തിരിച്ചുവരവ് നടത്തിയ സാക്ഷാൽ ഉലകനായകൻ കമൽ ഹാസനെപ്പോലൊരു അതിഗംഭീര മടങ്ങിവരവ് കിങ് ഖാനും നടത്തുമെന്ന് തന്നെ പ്രതീക്ഷിക്കുകയാണ്. ബോളിവുഡ് അതിന്റെ പഴയ പ്രൗഡിയിലേക്ക് തിരിച്ചെത്തട്ടെ..