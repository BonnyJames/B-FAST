---
author: Beaumaris
categories:
- Entertainment
comment_count: 0
date: 2023-06-07 07:32:15
draft: false
image: https://cdn.boolokam.com/articles/2023/06/QDD.jpg
like_count: 24983
share_count: 11903
tags:
- M.R. Viswanathan
- tamil actor
- Visu
title: തമിഴ് സിനിമയിൽ കുടുംബ സദസ്സുകളുടെ പ്രിയങ്കരനായി നിറഞ്ഞുനിന്ന എം.ആർ.വിശ്വനാഥൻ
  എന്ന വിശു
view_count: 408265
---

**Roy VT :** **വിശു :-** 80 - കളിലും 90 - കളിലും തമിഴ് സിനിമയിൽ കുടുംബ സദസ്സുകളുടെ പ്രിയങ്കരനായി നിറഞ്ഞുനിന്ന സംവിധായകനും രചയിതാവും നടനും ഒക്കെയായിരുന്നു എം.ആർ.വിശ്വനാഥൻ എന്ന വിശു. ദീർഘകാലം നാടകരംഗത്ത് പ്രവർത്തിച്ച അനുഭവ സമ്പത്തുമായി കെ.ബാലചന്ദറിന്റെ സഹായിയായി സിനിമയിലെത്തിയ ഇദ്ദേഹം തിരക്കഥാകൃത്ത് എന്ന നിലയിലാണ് തുടക്കത്തിൽ ശ്രദ്ധിക്കപ്പെട്ടത്. ചില ചിത്രങ്ങളിലൊക്കെ അഭിനയിക്കുകയും ചെയ്ത ഈ കലാകാരൻ 1982 - ൽ കണ്മണി പൂങ്കാ എന്ന ചിത്രത്തിലൂടെയാണ് സ്വതന്ത്ര സംവിധായകനായത്. ഭാഗ്യരാജിന്റെയും ടി.രാജേന്ദറിന്റെയും പാത പിന്തുടർന്നുകൊണ്ട് കഥ, തിരക്കഥ, സംഭാഷണം രചിച്ച്, അത് സ്വന്തമായി സംവിധാനം ചെയ്യുകയും ഒപ്പം താൻ തന്നെ അതിൽ പ്രധാന കഥാപാത്രമായി അഭിനയിക്കുകയും ചെയ്യുക എന്നതായിരുന്നു വിശുവിന്റെ രീതിയെങ്കിലും മറ്റുള്ളവർ പാട്ടും പ്രേമവും സ്റ്റണ്ടും ഒക്കെ ചെയ്യുന്ന യുവനായകന്മാരായി രംഗത്തു വന്നപ്പോൾ അതിൽനിന്നും വ്യത്യസ്തനായി തന്റെ രൂപത്തിനും പ്രായത്തിനും ഇണങ്ങുന്ന മുതിർന്ന കേന്ദ്ര കഥാപാത്രങ്ങളെയാണ് വിശു അവതരിപ്പിച്ചത്. [](https://cdn.boolokam.com/articles/2023/06/QQQW.jpg)ഇടത്തരം കുടുംബങ്ങളിലെ ജീവിത പ്രാരാബ്ദങ്ങളും ധർമ്മസങ്കടങ്ങളും ഒക്കെ ഹാസ്യത്തിന്റെ മേമ്പൊടിയോടെ അവതരിപ്പിക്കുക എന്നതിൽ വിശു തനതായ ഒരു മുദ്ര പതിപ്പിച്ചു. പിൽക്കാലത്ത് മലയാളത്തിൽ സത്യൻ അന്തിക്കാട് - ശ്രീനിവാസൻ ടീം ഒരുക്കിയ ചിത്രങ്ങളുടെ ഘടന അറിഞ്ഞോ അറിയാതെയോ വിശുവിന്റെ പാത പിന്തുടരുന്നതായിരുന്നു. പ്രതിസന്ധികൾ തരണം ചെയ്യാൻ പാടുപെടുന്ന കുടുംബനാഥന്റെ നിസ്സഹായവസ്ഥയും, വിധവകളോ ഒറ്റപ്പെട്ടവരോ ആയ സ്ത്രീകൾ നേരിടുന്ന പ്രശ്നങ്ങളും, മദ്യപാനത്തിലൂടെയും ധൂർത്തിലൂടെയും താളം തെറ്റുന്ന ജീവിതക്രമങ്ങളും, വ്യക്തിബന്ധങ്ങളിലെ വ്യതിയാനങ്ങളും ഒക്കെ വിശുവിന്റെ പല ചിത്രങ്ങളിലും പ്രമേയമായി. മണൽക്കയർ, ഡൗറിക്കല്യാണം, പുയൽ കടന്ത ഭൂമി, പുതിയ സഗാപ്തം, ചിദംബര രഹസ്യം, സംസാരം അത് മിൻസാരം, തിരുമതി ഒരു ബഹുമതി, കാവലൻ അവൻ കോവലൻ, പെണ്മണി അവൾ കണ്മണി, സകലകലാ സംബന്ധി, വരവ് നല്ല ഉറവ്, വേടിക്കൈ എൻ വാടിക്കൈ, ഉരിമൈ ഊഞ്ചലാടുകിറത്, നീങ്ക നല്ലാ ഇരുക്കണം, പട്ടുക്കോട്ടൈ പെരിയപ്പാ, വാ മകളേ വാ, വീണ്ടും സാവിത്രി തുടങ്ങിയ ഇദ്ദേഹത്തിന്റെ ഒട്ടുമിക്ക ചിത്രങ്ങളും തമിഴകത്തെ കുടുംബ സദസ്സുകൾ സഹർഷം ഏറ്റുവാങ്ങിയതാണ്. [![](https://cdn.boolokam.com/articles/2023/06/QDD.jpg)](https://cdn.boolokam.com/articles/2023/06/QDD.jpg)വിശുവിന്റെ ഏതാണ്ട് എല്ലാ ചിത്രങ്ങളിലും നായികാ കഥാപാത്രത്തിന്റെ പേര് ഉമ എന്നായിരുന്നു. വിശുവിന്റെ യഥാർത്ഥ ജീവിതത്തിലെ നായികയുടെ പേരും ഉമ എന്നു തന്നെയാണ്. താൻ സംവിധാനം ചെയ്ത ചിത്രങ്ങൾക്കു പുറമേയും ഒരു നടനെന്ന നിലയിൽ കുടുംബം ഒരു കദംബം, നല്ലവനുക്കു നല്ലവൻ, ഊമൈവിഴികൾ, മാപ്പിളൈസാർ, മെല്ലെത്തിറന്തത് കതവ്, ഇരട്ടൈറോജാ, അരുണാചലം, വനജ ഗിരിജ തുടങ്ങി കുറെയേറെ ചിത്രങ്ങളിൽ ശ്രദ്ധേയമായ കഥാപാത്രങ്ങൾ അവതരിപ്പിച്ചിട്ടുണ്ട്. 2000 - നു ശേഷം ഇദ്ദേഹം ടെലിവിഷൻ രംഗത്തും സജീവമായിരുന്നു. 2020 മാർച്ച് 22 - ന് വിശു ഈ ലോകത്തോട് വിടപറഞ്ഞു. ഇന്നും ടി.വി.യിൽ വിശുവിന്റെ ചിത്രങ്ങൾ വന്നാൽ തമിഴകത്തെ വലിയൊരു വിഭാഗം കുടുംബപ്രേക്ഷകർ അവക്ക് കാഴ്ചക്കാരായി ഉണ്ടാകും എന്ന് FB - യിലെ വിവിധ തമിഴ്സിനിമാ ഗ്രൂപ്പുകളിൽ നിന്നും അറിയാൻ കഴിഞ്ഞിട്ടുണ്ട്.