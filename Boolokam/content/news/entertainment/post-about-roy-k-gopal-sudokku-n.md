---
author: Beaumaris
categories:
- Entertainment
comment_count: 0
date: 2022-04-26 15:07:56
draft: false
image: https://cdn.boolokam.com/articles/2022/04/gegegggg.jpg
like_count: 32089
share_count: 19847
tags:
- cinema
- poet
- Roy K Gopal
- സുഡോക്കു N
title: കവികളിൽ നിന്നും കാണികളിലേക്ക്‌ 'നിലാക്കാഴ്ച'.
view_count: 1078373
---

**കവികളിൽ നിന്നും കാണികളിലേക്ക്‌ 'നിലാക്കാഴ്ച'.** പുള്ളിക്കണക്കൻ എന്ന കവി റോയ് കെ ഗോപാലിന്റെ "നിലാക്കാഴ്ച" എന്ന കവിത കാലിക കവികൾക്ക് അന്യമല്ല. കേരളത്തിലെ വിവിധ ജില്ലകളിൽ സംഘടിപ്പിക്കപ്പെട്ട സാഹിത്യ കൂട്ടായ്മകളിലും, സാംസ്ക്കാരിക സദസ്സുകളിലും കവിയാലും, സഹോദര കവികളാലും ചൊല്ലിയ "നെഞ്ചോരമല്ലേ പെണ്ണേ നീ നിന്ന് തുളുമ്പണത്.. നെഞ്ചാകെ തേൻകരിക്കുലഞ്ഞുനിന്നമർത്തവേ.. നെഞ്ചോട് ചേർത്തൊരാ നെറുകയിൽ മുകരവേ.. നെഞ്ചിടിപ്പെന്നാഴത്തിൽ നീന്തി തുടിക്കണ്.." എന്നുതുടങ്ങുന്ന കവിത, സദസ്സുകളെ ഇളക്കിമറിക്കാൻ പോന്നതായിരുന്നു. കവികളിൽ നിന്നും കാണികളിലേക്ക് "നിലാക്കാഴ്ച" ഇറങ്ങിവരുകയാണ്. കേരളത്തിലെ സിനിമാ തിയേറ്ററുകളെയും, കാമ്പസ്സുകളെയും, തെരുവുകളെയും ഈ ഗാനം ഇളക്കിമറിക്കും എന്നകാര്യത്തിൽ യാതൊരു സംശയവുമില്ല. സി ആർ അജയകുമാർ സംവിധാനം ചെയ്യുന്ന 'സുഡോക്കു N' എന്ന കുടുംബ ചിത്രത്തിലൂടെയാണ് 'നിലാക്കാഴ്ച' മലയാളികളിലേക്ക് എത്തുന്നത്. നവാഗത സംഗീത സംവിധായകൻ അപ്പുവാണ് ഗാനത്തിന് സംഗീതം നൽകിയിരിക്കുന്നത്. ജാസിഗിഫ്റ്റിന്റെ സ്വരമാധുരി "നിലാക്കാഴ്ചയിലൂടെ' മലയാളക്കര വീണ്ടും ആസ്വദിക്കാൻ തയ്യാറാവുന്നു. "ലജ്ജാവതിയേ.. നിന്റെ കള്ളക്കടക്കണ്ണിൽ താഴമ്പൂവോ താമരത്താരോ തേനോ തേൻ നിലാവോ.." എന്ന ഗാനം മലയാളത്തെ പ്രകമ്പനം കൊള്ളിച്ചതിലേറെ "നെഞ്ചോരമല്ലേ പെണ്ണേ..." എന്ന ഗാനം ആസ്വാദകരിൽ സ്വാധീനം ചെലുത്തുമെന്ന കാര്യത്തിൽ സംശയമേതുമില്ല. [caption id="attachment_331272" align="aligncenter" width="482"]![റോയ് കെ ഗോപാൽ](https://cdn.boolokam.com/articles/2022/04/gegegggg.jpg) **റോയ് കെ ഗോപാൽ**[/caption] ആലപ്പുഴ ജില്ലയിലെ കായംകുളം പുള്ളിക്കണക്ക് സ്വദേശിയായ റോയ് കെ ഗോപാൽ "നിലാക്കാഴ്ച" എന്ന കവിത രചിച്ചിട്ട് കാലമേറെയായെങ്കിലും കവിയരങ്ങുകൾ വിട്ട് "നിലാക്കാഴ്ച" പൊതുവരങ്ങിലേക്ക് എത്തപ്പെട്ടിരുന്നില്ല. വിധിവൈപരീത്യമെന്നോണം കവി റോയ് കെ ഗോപാൽ പക്ഷാഘാത ബാധിതനായി, ശയ്യാവലംബിയായിരിക്കുന്ന വേളയിലാണ് "നിലാക്കാഴ്ച" കേരളത്തിലെ സിനിമ പ്രേക്ഷകരിലേക്ക് എത്തിപ്പെടുന്നത്. അക്ഷരങ്ങൾ പോലും അന്യമായ അവസ്‌ഥയിലും "നിലാക്കാഴ്ചയുടെ" വരികൾ കവിയിലിപ്പോഴും സന്തോഷത്തിര ഇളക്കുന്നുണ്ട്. വൈകാതെ "നെഞ്ചോരമല്ലേ പെണ്ണേ.." എന്ന് തുടങ്ങുന്ന അടിപൊളി വരികൾ, "ചാമ്പാൻ" പ്രാപ്തമായ ഈണത്തിൽ നമ്മിലേക്കെത്തും.. കാത്തിരിക്കാം.