---
author: Beaumaris
categories:
- Entertainment
comment_count: 0
date: 2024-01-21 09:22:34
draft: false
image: ''
like_count: 43861
share_count: 16953
tags:
- dileep
- kerala police
- movie
- rape scenes
- Thankamani
- thankamani movie
title: ദിലീപിന്റെ തങ്കമണി എന്ന ചിത്രത്തിൽ ഉൾപ്പെടുത്തിയിട്ടുള്ള ബലാത്സംഗ ദൃശ്യങ്ങൾ
  നീക്കം ചെയ്യണമെന്നാവശ്യപ്പെട്ട് ഹൈക്കോടതിയിൽ ഹർജി
view_count: 1335327
---

ദിലീപിന്റെ വരാനിരിക്കുന്ന ചിത്രമാണ് തങ്കമണി. രതീഷ് രഘുനന്ദൻ സംവിധാനം ചെയ്ത് സൂപ്പർ ഗുഡ് ഫിലിംസും ഇഫാർ മീഡിയയും ചേർന്ന് നിർമ്മിക്കുന്ന ചിത്രത്തിൽ നീത പിള്ള, പ്രണിത സുഭാഷ് എന്നിവരും പ്രധാന കഥാപാത്രങ്ങളെ അവതരിപ്പിക്കും.1986 ഒക്ടോബർ 21 ന് ഇടുക്കി ജില്ലയിലെ കാമാക്ഷി ഗ്രാമപഞ്ചായത്തിലെ തങ്കമണി എന്ന ഗ്രാമത്തിൽ ഒരു ബസ് സർവീസ് തർക്കത്തെ തുടർന്ന് പിന്നീട് പോലീസ് ലാത്തിച്ചാർജിലും വെടിവെപ്പിലും കലാശിച്ച സംഭവങ്ങളെ ആസ്പദമാക്കിയാണ് ചിത്രം ഒരുക്കിയിരിക്കുന്നത്. 1980കളിൽ കേരളത്തെ നടുക്കിയ ഈ സംഭവങ്ങളെ ആസ്പദമാക്കിയാണ് ചിത്രം ഒരുങ്ങുന്നത്. പി ജി വിശ്വംഭരൻ സംവിധാനം ചെയ്ത് 1987-ൽ പുറത്തിറങ്ങിയ ‘എതാ സമയമായി’ എന്ന ചിത്രവും ഇതേ സംഭവത്തെ ആസ്പദമാക്കിയുള്ളതാണ്. റോയൽ ഫിലിംസിന്റെ ബാനറിൽ അച്ചൻകുഞ്ഞ് നിർമ്മിച്ച ആ ചിത്രത്തിൽ രതീഷ്, ശാരി, ജനാർദനൻ, പ്രതാപ ചന്ദ്രൻ, എം ജി സോമൻ, കുണ്ടറ ജോണി എന്നിവരായിരുന്നു പ്രധാന അഭിനേതാക്കൾ. https://youtu.be/rHVVV_lLHtE ഇപ്പോൾ ചിത്രത്തിൽ ഉൾപ്പെടുത്തിയിട്ടുള്ള ബലാത്സംഗ ദൃശ്യങ്ങൾ നീക്കം ചെയ്യണമെന്നാവശ്യപ്പെട്ട് ഇടുക്കി തങ്കമണി സ്വദേശിയായ വി ആർ ബിജു ഹൈക്കോടതിയിൽ ഹർജി നൽകിയിരിക്കുന്നു. തങ്കമണിയിൽ നടന്ന സംഭവത്തെ ആസ്പദമാക്കി എന്നവകാശപ്പെടുന്ന ചിത്രമാണ് തങ്കമണിയെന്നും എന്നാൽ ചിത്രത്തിന്റെ ടീസറിൽ കാണിച്ചിരിക്കുന്നതു പോലെ പൊലീസുകാർ തങ്കമണിയിലെ സ്ത്രീകളെ ബലാത്സംഗം ചെയ്ത സംഭവം ഉണ്ടായിട്ടില്ലെന്നും ഹർജിയിൽ പറയുന്നു. ഹർജി ജസ്റ്റിസ് ദേവൻ രാമചന്ദ്രന്റെ ബെഞ്ച് അടുത്തയാഴ്ച പരിഗണിക്കും.പൊലീസിനെ ഭയന്ന് പുരുഷന്മാ‍ർ കൃഷിയിടങ്ങളിൽ ഒളിച്ചെന്നും തുട‍ർന്ന് പൊലീസുകാർ സ്ത്രീകളെ ബലാത്സംഗം ചെയ്തെന്നും സിനിമയിൽ കാണിക്കുന്നത് ഇത് വാസ്തവവിരുദ്ധവും സംഭവത്തെ മോശം രീതിയിൽ ചിത്രീകരിക്കുന്നതുമാണെന്ന് ഹർജിയിൽ ചൂണ്ടിക്കാട്ടുന്നു. ഇത്തരമൊരു കുറ്റകൃത്യമുണ്ടായതായി ഔദ്യോഗിക രേഖകളോ തെളിവുകളോ ഇല്ലെന്നും ഹർജിക്കാരൻ പറയുന്നു. ഇത്തരമൊരു സംഭവം ഉണ്ടായിട്ടുണ്ടെന്ന് എല്ലാവരും സമ്മതിക്കുന്ന കാര്യമാണെന്ന് ഹർജിക്കാരൻ പറയുന്നു. എന്നാൽ അതിനു ശേഷം പുരുഷന്മാർ മുഴുവൻ ഒളിക്കുകയും സ്ത്രീകള്‍ ബലാത്സംഗത്തിന് ഇരകളാവുകയും ചെയ്തു എന്നത് സാങ്കൽപിക സൃഷ്ടി മാത്രമാണ്. തങ്കമണി സംഭവത്തെ അതിജീവിച്ചവരും ഇത്തരമൊരു കാര്യം ഉണ്ടായിട്ടില്ലെന്ന് വ്യക്തമാക്കുന്നു. അതുകൊണ്ടു തന്നെ സാങ്കൽപ്പികമായി ഉണ്ടാക്കിയ ഇത്തരമൊരു കാര്യം ആ നാട്ടിലുള്ളവർക്ക് അങ്ങേയറ്റം വേദനയുളവാക്കുന്നതും അവരുടെ മൗലികാവകാശങ്ങൾ ലംഘിക്കുന്നതുമാണെന്ന് അഡ്വ. ജോമി കെ ജോസ് മുഖേനെ സമർപ്പിച്ച ഹർജിയിൽ പറയുന്നു. ആർബി ചൗധരിയുടെ സൂപ്പർ ഗുഡ് ഫിലിംസും റാഫി മതിരയുടെ ഇഫാർ മീഡിയയും ചേർന്നാണ് ദിലീപ് നായകനായ ചിത്രം നിർമ്മിക്കുന്നത്. നീത പിള്ള, പ്രണിത സുഭാഷ് എന്നിവരാണ് നായികമാരായി എത്തുന്നത്, അജ്മൽ അമീർ, സിദ്ദിഖ്, മനോജ് കെ ജയൻ, കോട്ടയം രമേഷ്, മേജർ രവി, സന്തോഷ് കീഴാറ്റൂർ, തൊമ്മൻ മാങ്കുവ, രമ്യ പണിക്കർ, മുക്ത, ശിവകാമി എന്നിവരാണ് മറ്റ് അഭിനേതാക്കൾ. കോളിവുഡ് താരങ്ങളായ ജോൺ വിജയ്, സമ്പത്ത് റാം എന്നിവരും ചിത്രത്തിൽ പ്രധാന വേഷങ്ങളിൽ എത്തുന്നുണ്ട്. പ്രശസ്ത ഫൈറ്റ് മാസ്റ്റർമാരായ സ്റ്റണ്ട് ശിവ, സുപ്രീം സുന്ദർ, രാജശേഖർ, മാഫിയ ശശി എന്നിവർ ചേർന്നാണ് ചിത്രത്തിന്റെ സ്റ്റണ്ട് രംഗങ്ങൾ ചിട്ടപ്പെടുത്തിയിരിക്കുന്നത്.