---
author: Beaumaris
categories:
- Entertainment
comment_count: 0
date: 2022-10-28 13:50:08
draft: false
image: ''
like_count: 95281
share_count: 13217
tags:
- appan movie
- Josemon Vazhayil
- malayalam movie
- Sunny Wayne
title: അപ്പനെത്ര വൃത്തികെട്ടവനായാലും അപ്പനെ ഉള്ളിൻ്റെയുള്ളിൽ നിന്ന് മുറിച്ച് മാറ്റാൻ
  കഴിയാത്ത ഒരു മകൻ
view_count: 2152717
---

**"അങ്ങോരു ഭാഗ്യവൊള്ളോനാ... ഇത്രയൊക്കെ ആയിട്ടും നീ അപ്പനെ നോക്കുന്നുണ്ടല്ലോ...!“** **Josemon Vazhayil** അപ്പനെത്ര വൃത്തികെട്ടവനായാലും അപ്പനെ ഉള്ളിൻ്റെയുള്ളിൽ നിന്ന് മുറിച്ച് മാറ്റാൻ കഴിയാത്ത ഒരു മകൻ. ഒരുപക്ഷെ അയാളും ഒരു അപ്പനാണ് എന്നതുകൊണ്ട് കൂടിയാവാം. അങ്ങനെ ഒരു അപ്പനായും മകനായും നീറിപുകഞ്ഞ് ജീവിക്കുന്ന ‘ഞൂഞ്ഞ്‘ ആയി സണ്ണി വെയ്ൻ ജീവിച്ച് കാണിച്ചു തന്നു സോണി ലിവിൽ റിലീസ് ആയ ‘അപ്പൻ‘ ലൂടെ. ഒരുപക്ഷെ സണ്ണി വെയ്ൻ്റെ ഏറ്റവും മികച്ച കഥാപാത്രമെന്ന് തന്നെ പറയാം ‘അപ്പൻ‘ലെ ഞൂഞ്ഞ്. (കുഞ്ഞൂഞ്ഞ് എന്നത് ചുരുങ്ങിയതാവാം ഈ ഞൂഞ്ഞ് എന്ന പേര്) ജീവിതം ആസ്വദിക്കാനുള്ളതാണ്... അത് ഏതവൻ്റെ / വളുടെ നെഞ്ചത്ത് കേറിയിട്ടായാലും വേണ്ടില്ല എന്നൊരു മെൻ്റാലിറ്റിയിൽ ജീവിതം ജീവിച്ചാസ്വദിച്ചവസാനം ഒരു പണി കിട്ടി കിടപ്പിലായിട്ടും സൂക്കേട് മാറാത്തൊരപ്പനായ ‘ഇട്ടി‘യായി അലൻസിയാർ പൂണ്ട് വിളയാടി.കുട്ടിയമ്മ എന്ന അമ്മവേഷത്തിൽ വന്ന പൗളി വൽസൻ പലയിടത്തും നമ്മളെ കരയിച്ചും, ചിന്തിപ്പിച്ചും അങ്ങനൊരു ഭർത്താവിൻ്റെയും നല്ലോരു മകൻ്റേയും ഇടയിൽ ഞെരിപിരി കൊള്ളുന്ന അമ്മയായി ജീവിച്ച് കാണിച്ചു. ഞൂഞ്ഞിയുടെ ഭാര്യ റോസിയായി എത്തിയ അനന്യ, 25 ൽ പരം സിനിമയിൽ അഭിനയിച്ചിട്ടുണ്ടെങ്കിലും ഇത്ര ഗംഭീരമായ പ്രകടനം ആദ്യമായിട്ടാണ് കാണുന്നത്. ഇവിടെ കുട്ടിയമ്മയുടെയും റോസിയുടെയും (അമ്മായിയമ്മ - മരുമകൾ) ഒരു പ്രത്യേക പരസ്പര മനസിലാക്കലും സ്നേഹവും കാണാൻ കഴിയുന്നത് ഒരു സുഖമുള്ള കാഴ്ച്ചയായിരുന്നു.മകൾ മോളി ആയി ഗ്രേസ് ആൻ്റണിയും തൻ്റെ ചെറിയ വേഷം ഗംഭീരമാക്കി. ഇനി എടുത്ത് പറയേണ്ട രണ്ട് മൂന്ന് അഭിനേതാക്കൾ ഉണ്ട്. ആദ്യത്തേത്, അയലോക്കത്തുള്ളതും അപ്പൻ്റെ തരികിടകൾക്ക് കൂട്ട് നിന്നിരുന്നതുമായ വർഗീസ് എന്ന കഥാപാത്രം അവതരിപ്പിച്ച അനിൽ കെ ശിവരാം ആണ്. ജല്ലിക്കെട്ടിലും അമ്പിളിയിലും അഭിനയിച്ചിട്ടുള്ള അനിൽ... എന്തൊരു ഒഴുക്കാണ് താങ്കളുടെ അഭിനയത്തിൽ.പിന്നെ ഞൂഞ്ഞിയുടെ മകൻ ഏബൽ ആയി എത്തിയ കുട്ടി ദ്രുപദ് കൃഷ്ണ. അങ്ങനെ ഒരു സാഹചര്യത്തിൽ ശാന്തമായി വളരുന്ന ഒരു പാവം മകനെ ദ്രുപദ് അതിമനോഹരമാക്കി. ഇൻസ്റ്റഗ്രാമിൽ പോസ്റ്റ് ചെയ്ത വിഡിയോകൾ കണ്ടാണ് അപ്പൻ സിനിമയിലേക്ക് ഓഡിഷന് വിളിക്കുന്നത്. ഇനിയാണ് പ്രധാനകക്ഷി... ഇട്ടിചേട്ടൻ ഒഴിച്ച് ബാക്കി ആർക്കും താല്പര്യമില്ലാത്ത (രാത്രികാലങ്ങളിൽ മാത്രം താല്പര്യം പൊക്കിപ്പിടിച്ച് പോകുന്നവരും ഉണ്ട്...) ഇട്ടി തന്നെ വീട് വച്ച് കൊടുത്ത് അടുത്ത വീട്ടിൽ താമസിക്കുന്ന ഷീല എന്ന കഥാപാത്രം. സിനിമ കണ്ട് തീർന്നപ്പോൾ ഞാൻ ആദ്യം FB യിൽ തിരഞ്ഞത് ഷീല ആരാണ് എന്നായിരുന്നു. രാധിക രാധാകൃഷ്ണൻ.... അമൃത ടീവിയിൽ അവതാരകയായ രാധിക രാധാകൃഷ്ണൻ RJ യും മോഡലുമാണ്. ഗംഭീര പെർഫോമൻസ്...!! പിന്നെയുമുണ്ട്... ബാലൻമാഷായി വന്ന ചിലമ്പൻ എന്ന കക്ഷി...!!! ചെറിയ വേഷത്തിൽ വന്നിട്ട് ഫുൾ സ്റ്റേജ് അങ്ങേരങ്ങട് കൈയടക്കി...!! അതുപോലെ ജോൺസൺ ആയി വന്ന ഷംസുദീൻ...!!! എവിടുന്നാണീ താരത്തെ ഒക്കെ തപ്പിയെടുത്തത് എന്നതാണ് അത്ഭുതം.അങ്ങനെ സ്ക്രീനിൽ തെളിഞ്ഞവരെല്ലാം നിറഞ്ഞഭിനയിച്ചപ്പോൾ തന്നെ സിനിമ ഒരു നല്ലനുഭവമായി. പിന്നെ കഥ... തിരകഥ... എല്ലാം സൂപ്പർ... ഇങ്ങനെ ഒക്കെ അപ്പൻമാരുണ്ടാവുമോ എന്ന് തോന്നിയേക്കാം... പക്ഷെ ഉണ്ട് എന്ന് തന്നെയാണ് ഇന്നത്തെ കാലം കാണിച്ചുതരുന്നത്...!! ജല്ലിക്കെട്ടിൻ്റെ തിരക്കഥാകൃത്തുക്കളിൽ ഒരാളായ ആർ ജയകുമാറും, മജുവും ചേർന്ന് തിരക്കഥ ഒരുക്കി, സണ്ണി വെയിൻ പ്രൊഡക്ഷൻസിൻ്റെ ബാനറിൽ ഇറങ്ങിയ അപ്പൻ സംവിധാനം ചെയ്തത് ‘മജു‘ ആണ്. ആർ. ജയകുമാറും മജുവും ഒരു ഗംഭീര കൈയടി അർഹിക്കുന്നു.ടൈറ്റിലിൽ ‘അപ്പൻ‘ എന്നതിലെ ‘ൻ‘ ൽ റബർക്കത്തി കാണിച്ചിരിക്കുന്നതിനെക്കുറിച്ചൊക്കെ ഒരു പോസ്റ്റ് ആദ്യപോസ്റ്റർ ഇറങ്ങിയപ്പോൾ തന്നെ എഴുതിയിരുന്നതിനാൽ അതിലേക്ക് കടക്കുന്നില്ല...!!! .