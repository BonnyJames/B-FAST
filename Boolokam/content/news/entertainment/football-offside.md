---
author: Beaumaris
categories:
- Entertainment
comment_count: 0
date: 2023-03-20 08:34:27
draft: false
image: https://cdn.boolokam.com/articles/2023/03/ada.jpg
like_count: 20462
share_count: 10851
tags:
- Football
- football offside
title: എന്താണ് ഫുട്ബോളിലെ ഓഫ്സൈഡ് റൂൾ ?
view_count: 468174
---

**എന്താണ് ഫുട്ബോളിലെ ഓഫ്സൈഡ് റൂൾ ?**

**അറിവ് തേടുന്ന പാവം പ്രവാസി**

പൊതുവേ വളരെ ലളിതമായ നിയമങ്ങൾ മാത്രമുള്ള ഫുട്ബോളിലെ അൽപമെങ്കിലും സങ്കീർണമായ ഒരു നിയമമാണ് ഓഫ്സൈഡ് റൂൾ.

ഫുട്ബോൾ നിയമങ്ങളിൽ പതിനൊന്നാമത്തെ നിയമമാണ് ഓഫ്സൈഡ് റൂൾ. ഒരു കളിക്കാരൻ തന്റെ അറ്റാക്കിങ് ഹാഫിൽ ഓഫ്സൈഡ് പൊസിഷനിൽ ആണ് എന്നത് കൊണ്ട് അർത്ഥമാക്കുന്നത് അയാൾ എതിർ ടീമിലെ ഏറ്റവും അവസാനത്ത് നിന്ന് രണ്ടാമത് നിൽക്കുന്ന കളിക്കാരനെക്കാൾ ( ഏറ്റവും അവസാനം നിൽക്കുന്ന കളിക്കാരൻ സാധാരണയായി ഗോൾകീപ്പർ ആണ് ) മുന്നിലാണ് എന്നതാണ്.

![](https://cdn.boolokam.com/articles/2023/03/ada.jpg) കളിയിലെ സ്ട്രൈക്കർമാർ അറ്റാക്കിങ് ഗോൾ പോസ്റ്റിനോട് ചേർന്ന് കളിക്കാതിരിക്കുവാൻ ആണ് ഈ നിയമം ഉണ്ടാക്കിയിരിക്കുന്നത്. ഓഫ്സൈഡ് പൊസിഷനിൽ നിൽക്കുക എന്നത് കൊണ്ട് മാത്രം അത് ഫൗൾ ആകുന്നില്ല. ഓഫ്സൈഡ് പൊസിഷനിൽ നിൽക്കുന്ന കളിക്കാരൻ പന്ത് തൊടുകയോ, കളിയിൽ ഏതെങ്കിലും രീതിയിൽ സജീവമായി ഇടപെടുകയും ചെയ്താൽ മാത്രമേ അത് ഫൗൾ ആകു. ഓഫ്സൈഡ് ഫൗൾ കളിയിലെ അസിസ്റ്റന്റ് റഫറിമാരാണ് ചൂണ്ടി കാണിക്കുന്നത്.

കളിക്കാരൻ ഓഫ് സൈഡ് ചെയ്യുമ്പോൾ കാണികളെ അറിയിക്കാൻ ആയി സൈഡ് റഫറി ലംബമായി മേലോട്ടു അദ്ദേഹത്തിന്റെ കയ്യിൽ ഉള്ള പതാക ഉയർത്തുന്നു. ഓഫ്സൈഡ് ഉണ്ടാവുന്ന പക്ഷം ഡിഫൻഡിങ് ടീമിന് അവിടെ വച്ച് ഒരു ഇൻഡയറക്ട് ഫ്രീകിക്ക് നൽകുന്നു. ഓഫ്‌സൈഡിനെ മറികടക്കാനായി കളിക്കാർക്ക് പന്ത് മുന്നോട്ട് ഇട്ടതിനുശേഷം ഓടിക്കയറി എതിർടീമിലെ ഡിഫൻഡറിന്റെ അപ്പുറത്ത് എത്താവുന്നതാണ്. ഓഫ്സൈഡ് കണക്കാക്കുന്നത് സ്വന്തം ടീമിലെ കളിക്കാരൻ പന്ത് ടച്ച് ചെയ്തു നൽകുന്ന സമയത്താണ് അതിനാൽ തന്നെ

![](https://cdn.boolokam.com/articles/2023/03/affff.jpg)![✨](https://static.xx.fbcdn.net/images/emoji.php/v9/t7b/1.5/16/2728.png)പന്ത് ടീമംഗം പാസ് ചെയ്തു തന്നതിനു ശേഷം ഓടി ഡിഫൻസിനെ മറികടന്ന് കയറി പന്ത് സ്വീകരിക്കാവുന്നതാണ്. ഇത് ഓഫ്സൈഡ് ആവില്ല.

![✨](https://static.xx.fbcdn.net/images/emoji.php/v9/t7b/1.5/16/2728.png)കൈകൾ ഒഴികെയുള്ള ഏതൊരു ശരീരഭാഗവും അവസാന ഡിഫൻഡറേയും കടന്നാണ് നിൽക്കുന്നതെങ്കിൽ അത് ഓഫ്സൈഡ് ആയി കണക്കാക്കപ്പെടും. കൃത്യമായി ഓഫ്സൈഡിൽ പെടാതെ സ്വയം പൊസിഷൻ ചെയ്യുന്നത് ഒരു സ്ട്രൈക്കറുടെ മിടുക്കാണ്.

![✨](https://static.xx.fbcdn.net/images/emoji.php/v9/t7b/1.5/16/2728.png)സ്വന്തം ഹാഫിൽ ഓഫ്സൈഡ് വിളിക്കാനാവില്ല, ഗോൾ കിക്ക്, ത്രോ ഇൻ, കോർണർ കിക്ക് തുടങ്ങിയവയിൽ നിന്നും നേരിട്ട് പന്ത് ലഭിക്കുമ്പോഴും ഓഫ് സൈഡ് വിളിക്കാനാവില്ല.

ഇരുപതാം നൂറ്റാണ്ടിന്റെ ആദ്യകാലം മുതൽ പലപ്പോഴായി ഉരുത്തിരിഞ്ഞു വന്നതാണ് ഓഫ്സൈഡ് നിയമം. ആധുനികകാലത്തെ ഫുട്ബോളിൽ ടീമിലെ ഡിഫൻഡർമാർ എല്ലാം ഗ്രൗണ്ടിന് കുറുകെ ഒരു വരിയായി നിൽക്കുകയും എതിർടീമിലെ സ്ട്രൈക്കറെ മനപ്പൂർവ്വം ഓഫ്സൈഡിൽ പെടുത്തുകയും ചെയ്തു. ഇതിനെ ഓഫ്സൈഡ് ട്രാപ്പ് എന്നാണ് വിശേഷിപ്പിക്കുന്നത്.