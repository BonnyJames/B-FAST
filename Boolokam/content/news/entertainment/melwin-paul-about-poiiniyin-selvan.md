---
author: Beaumaris
categories:
- Entertainment
comment_count: 0
date: 2022-09-12 11:17:06
draft: false
image: ''
like_count: 54089
share_count: 21008
tags:
- manirathnam
- ponniyin selvan
title: തന്റെ സംവിധാനജീവിതത്തിലെ ഏറ്റവും വലിയ ബോംബുമായാണ് മണിരത്നം വരുന്നതെന്നൊരു തോന്നൽ
view_count: 1901843
---

**മെൽവിൻ പോൾ** തന്റെ സംവിധാനജീവിതത്തിലെ ഏറ്റവും വലിയ ബോംബുമായാണ് മണിരത്നം വരുന്നതെന്നൊരു തോന്നൽ. 'പൊന്നിയിൻ സെൽവൻ-1'-ലെ ഗാനങ്ങൾ പോലെത്തന്നെ ചിത്രത്തിന്റെ ട്രെയ്‌ലറും തീർത്തും അനാകർഷകമായിത്തോന്നി. ഛായാഗ്രഹണം, അഭിനേതാക്കളുടെ പ്രകടനം, കമ്പ്യൂട്ടർ ഗ്രാഫിക്സ് , വസ്ത്രാലങ്കാരം എന്നിവയിലൊന്നും തന്നെ ഒരു മണിരത്നം ചിത്രം എന്ന മുദ്ര പതിഞ്ഞിട്ടുള്ളതായി കാണാനായില്ല. സ്വതവേ അതിനാടകീയമാണ് അദ്ദേഹത്തിന്റെ എല്ലാ ചിത്രങ്ങളിലെയും സംഭാഷണം എന്നിരിയ്ക്കിലും, തിരക്കഥയുടെയും, അഭിനേതാക്കളുടെ പ്രകടനങ്ങളുടെയും, എല്ലാത്തിനുമുപരിയായി അപാരമായ സംവിധാനമികവിന്റെയും പിൻബലത്താൽ ആ നാടകീയത പൊതുവേ പ്രതികൂലമായി അനുഭവപ്പെടാറില്ല. ഈ ചിത്രത്തിലെ, സാഹിത്യസ്വാധീനം മുഴച്ചു നിൽക്കുന്ന തരം സംഭാഷണം 'പൊന്നിയിൻ സെൽവ'ന്റെ ചലച്ചിത്രാനുഭവത്തെ ഏതു രീതിയിൽ സ്വാധീനിക്കുമെന്നത് കണ്ടു തന്നെ അറിയണം. ** കൽക്കി കൃഷ്ണമൂർത്തിയുടെ അതേ പേരുള്ള തമിഴ് നോവലിനെ ആധാരമാക്കിയാണ് സിനിമ ഒരുങ്ങുന്നത്. ചോള രാജാവായിരുന്ന അരുൾമൊഴി വർമനെ (രാജരാജ ചോളൻ ഒന്നാമൻ) കുറിച്ചുള്ളതാണ് ഈ നോവൽ. അഞ്ചു ഭാഗങ്ങൾ ഉള്ള ബ്രഹ്മാണ്ഡ നോവൽ ചുരുക്കി, രണ്ടു ഭാഗങ്ങളുള്ള സിനിമയാക്കുകയാണ് ലക്ഷ്യം.വിക്രം, ജയംരവി, കാർത്തി, ഐശ്വര്യ റായി, തൃഷ, ഐശ്വര്യ ലക്ഷ്മി, അമല പോൾ, കീർത്തി സുരേഷ്, റാഷി ഖന്ന, സത്യരാജ്, പാർഥിപൻ, ശരത്കുമാർ, ലാൽ, ജയറാം, റഹ്മാൻ, റിയാസ് ഖാൻ, കിഷോർ, പ്രകാശ് രാജ്, പ്രഭു തുടങ്ങിയ താരങ്ങളാണ് ചിത്രത്തിൽ പ്രധാന വേഷങ്ങൾ കൈകാര്യം ചെയ്യുന്നത്.ഇളങ്കോ കുമാരവേലാണ് ചിത്രത്തിന്റെ തിരക്കഥ ഒരുക്കിയിരിക്കുന്നത്. സംഗീതം എ.ആർ. റഹ്മാന്റേതാണ്. മണിരത്നവും ലൈക പ്രൊ‍ഡക്‌ഷൻസും ചേർന്നാണ് നിർമാണം.