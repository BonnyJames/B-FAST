---
author: Beaumaris
categories:
- Entertainment
comment_count: 0
date: 2022-10-24 08:40:38
draft: false
image: ''
like_count: 56534
share_count: 8221
tags:
- article 15
- ayushman khurrana
- Bency Mohan
title: വർത്തമാനകാല ഇന്ത്യയെ അറിയാൻ ഈ സിനിമ സഹായിക്കും, ചില അടഞ്ഞ കണ്ണുകൾ തുറക്കാനും
view_count: 906130
---

**Bency Mohan** അവിചാരിതമായാണ് "ആർട്ടിക്കിൾ 15" എന്ന ഹിന്ദി സിനിമ കണ്ടത്. അക്ഷരാർത്ഥത്തിൽ ഞെട്ടിച്ചു കളഞ്ഞു.ഐറ്റം സോങ്ങിന്റെ കച്ചവട മസാലകൾക്കും, ഭരണകൂടത്തിന്റെ പാദസേവയ്ക്കായി ഭൂതകാലത്തിന്റെ ചിരങ്ങുകളെ മാന്തി "ആഹാ എന്തു സുഖം!" എന്ന് പറയുന്ന ദേശസ്നേഹ വാഴ്ത്താരികൾക്കും, ചരിത്രത്തിന്റെ പൈങ്കിളി പുനർനിർമ്മാണകച്ചവടങ്ങൾക്കും ഇടയിൽ, ബോളിവുഡിലെ മെയിൻസ്ട്രീം സിനിമകൾക്കിടയിൽ, ഇങ്ങനെ ഒരു ചലച്ചിത്രം ഉണ്ടായി എന്നതാണ് ഞെട്ടിച്ചത്.ഈ സിനിമ ഒരു കണ്ണാടി ആണ്.വടക്കേ ഇന്ത്യൻ സമൂഹത്തിന് നേരെ പിടിച്ച ഒരു കണ്ണാടി. ഇന്ത്യ എന്ന നമ്മുടെ രാജ്യത്ത് ഈ ഇരുപത്തിഒന്നാം നൂറ്റാണ്ടിലും, ജാതിവ്യവസ്ഥ എന്ന മാറാരോഗം കാരണം, പതിനെട്ടാം നൂറ്റാണ്ടിന്റെ വിഴുപ്പുകളെ ചുമക്കേണ്ടി വരുന്നതിന്റെ ദയനീയ ചിത്രമാണ് അത് വരച്ചു കാണിയ്ക്കുന്നത്. ഇന്ത്യൻ ഭരണഘടനയുടെ ഏറ്റവും പ്രാധാന്യമേറിയ ഒരു വകുപ്പാണ് ആർട്ടിക്കിൾ 15 . https://youtu.be/HKOJY0cU63E The Article 15 states that the state shall not discriminate against any citizen on grounds only of race, religion, caste, sex and place of birth. എല്ലാ ജനങ്ങളും തുല്യമായ അവകാശങ്ങൾക്ക് അർഹരാണ് എന്നാണു ഇതിന്റെ അർഥം.എന്നാൽ ജാതിയുടെ പേരിൽ വടക്കേ ഇന്ത്യൻ സമൂഹത്തിൽ അരങ്ങേറുന്ന മനുഷ്യത്വ ലംഘനങ്ങൾ എത്ര വലുതാണ് എന്നാണ് ഈ ചിത്രം പറയുന്നത്. അനുഭവ് സിൻഹയാണ് സംവിധായകൻ. 2014 ൽ ഉത്തരപ്രദേശിലെ ബദൗൻ എന്ന സ്ഥലത്തു നടന്ന 2 ദളിത് പെൺകുട്ടികളുടെ കൊലപാതകമാണ് ഈ സിനിമയുടെ പ്രധാന കഥാബീജം. ആയുഷ്മാൻ ഖുറാന അവതരിപ്പിയ്ക്കുന്ന അയൻ രഞ്ജൻ എന്ന യുവ ഐ.പി.എസ് ഓഫിസർ ആണ് കേന്ദ്രകഥാപാത്രം. ഉത്തരപ്രദേശിലെ ലാൽഗാവ് എന്ന സ്ഥലത്ത് എ.എസ്.പി ആയി ചുമതലയെടുക്കുന്നതും, ആ പെൺകുട്ടികളുടെ മരണത്തെക്കുറിച്ചു അന്വേഷണം നടത്തുന്നതും ആണ് കഥ.ഉത്തരേന്ത്യൻ സമൂഹത്തിൽ നൂറ്റാണ്ടുകളായി ദളിത് വംശജർ നേരിടുന്ന ക്രൂരമായ വിവേചനം, കടുത്ത നിറങ്ങൾ ഇല്ലാതെ ഈ ചിത്രം കാണിച്ചു തരുന്നു. സെപ്റ്റിക്ക് ടാങ്കുകളിൽ ഇറങ്ങി മനുഷ്യമാലിന്യം വൃത്തിയാക്കാൻ വിധിയ്ക്കപ്പെട്ട ഒരു കൂട്ടം മനുഷ്യരെ കാണുമ്പോൾ, ക്ഷേത്രത്തിൽ കയറിയതിന് ഉയർന്ന ജാതിക്കാരുടെ തല്ല് വാങ്ങുന്ന ചെറുപ്പക്കാരെ കാണുമ്പോൾ, 3 രൂപ കൂലി കൂടുതൽ ചോദിച്ചതിന് മരണം വാങ്ങേണ്ടി വരുന്ന മനുഷ്യരെ കാണുമ്പോൾ, നീതിന്യായവ്യവസ്ഥ അടിസ്ഥാനവർഗ്ഗത്തിനു അപ്രാപ്യമാകുമ്പോൾ, നാം സ്വയം ചോദിയ്ക്കണം... ഇതാണോ നമ്മുടെ ഭരണഘടന വ്യവസ്ഥ ചെയ്ത ജനാധിപത്യം എന്ന്.കൂടുതൽ കഥ വിവരിച്ച് സിനിമയുടെ രസംകൊല്ലാൻ താത്പര്യം ഇല്ല. ഒരു കാര്യം ഉറപ്പായി പറയാം. വർത്തമാനകാല ഇന്ത്യയെ അറിയാൻ ഈ സിനിമ സഹായിയ്ക്കും.ചില അടഞ്ഞ കണ്ണുകൾ തുറക്കാനും. **full movie** https://youtu.be/q8469dCLyFk