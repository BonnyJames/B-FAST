---
author: Beaumaris
categories:
- Entertainment
comment_count: 0
date: 2022-09-19 14:43:47
draft: false
image: ''
like_count: 124011
share_count: 38431
tags:
- Muhammed Sageer Pandarathil
- two men movie
title: വിഭിന്നമായ കാഴ്ചപ്പാടുകളും സ്ത്രീധനവും അവസാനിക്കാത്ത പ്രവാസവും പണവും സത്യസന്ധതയും
  ....
view_count: 1770733
---

**Muhammed Sageer Pandarathil** ഡി ഗ്രൂപ്പിന്റെ ബാനറിൽ മാനുവൽ ക്രൂസ് ഡാർവിൻ നിർമ്മിച്ച് കെ സതീഷ് സംവിധാനം ചെയ്ത ടു മെൻ എന്ന ചിത്രം 90% വും യുഎഇയിലാണ് ചിത്രീകരിച്ചിരിക്കുന്നത്.വിജനമായ മരുഭൂമിയിലെ റോഡിലൂടെ അപരിചിതരായ രണ്ടുപേർ നടത്തുന്ന യാത്രയും അതിലുണ്ടാകുന്ന ഉദ്വേഗം നിറഞ്ഞ മുഹൂർത്തങ്ങളുമാണ് ഈ ചിത്രം പറയുന്നത്.സംവിധായകന്‍ എം എ നിഷാദിന്റെ കഥാപാത്രമായ അബു 19 വയസ്സിൽ പ്രവാസിയായ ആളാണ്. ഇപ്പോൾ 63 വയസ്സുള്ള ഇദ്ദേഹം 44 വർഷമായി പ്രവാസിയാണ്. ഇദ്ദേഹം തന്റെ ആകെയുള്ള രണ്ട് പെണ്മക്കളേയും കല്യാണം കഴിച്ചു വിട്ടുവെങ്കിലും, രണ്ടാമത്തെ മകളുടെ ഭർത്താവിനെ സഹായിക്കാനായി ആകെ അയാൾക്കുണ്ടായിരുന്ന പുരയിടം അവന്റെ പേരിലാക്കി കൊടുക്കേണ്ടിവന്നു. ഇപ്പോൾ അവന് തന്റെ ബിസിനസിന്റെ ആവശ്യങ്ങൾക്കായി 5 ലക്ഷം രൂപ ആവശ്യം വന്നിരിക്കുകയാണ്. ആ പൈസ ഇദ്ദേഹം കൊടുക്കണമെന്നാണ് അയാൾ ആവശ്യപ്പെടുന്നത്. അല്ലെങ്കിൽ ആ സ്ഥലം ഇയാൾ വിൽക്കുമെന്നാണ് ഭീഷണി. ഈ പറമ്പിലാണ് അബുക്ക അദ്ദേഹത്തിന്റെ പത്നിയെ കബറടക്കം ചെയ്തിരിക്കുന്നത്. അതിനാൽ ഇയാൾക്ക് ആ പറമ്പ് വിട്ടുകൊടുക്കാനും ആകില്ല. അതിനാൽ ഇയാൾ ആ പൈസ ഒപ്പിക്കാനുള്ള ഓട്ടത്തിലാണ്. ഒന്നര ലക്ഷം ഇയാളുടെ കൈവശമുണ്ട്. ബാക്കി മൂന്നര ലക്ഷം പ്രവാസി പ്രമുഖനായ രഞ്ജി പണിക്കരുടെ കഥാപാത്രമായ മാടായി ശ്രീധരൻ നൽകാമെന്നേറ്റിട്ടുണ്ട്. അത് വാങ്ങാൻ എത്തിയ അബുക്കാക്ക് അദ്ദേഹത്തിന്റെ ആത്മഹത്യാ വാർത്തയാണ് കേൾക്കാൻ കഴിഞ്ഞത്.തുടർന്ന് അയാൾ തന്റെ പണിസ്ഥലത്തേക്ക് മുതലാളിയെ കാണാൻ പോകുന്നു. ഈ സ്ഥലം ഇപ്പോൾ അയാളുള്ള സ്ഥലത്ത് നിന്ന് നാലര മണിക്കൂർ യാത്രചെയ്യേണ്ട ദൂരത്താണ്. അവിടെ എത്തി മുതലാളിയെ കണ്ട് മടങ്ങുന്ന വഴിയിൽ വണ്ടി കേടായി നിൽക്കുന്ന ഇര്‍ഷാദ് അലിയുടെ കഥാപാത്രമായ സഞ്ജയ് മേനോൻ ലിഫ്റ്റ് ചോദിക്കുന്നതും അബുക്ക അയാൾക്ക് ലിഫ്റ്റ് കൊടുക്കുന്നതും. തുടർന്ന് അവർ തമ്മിലുള്ള യാത്രക്കിടയിലെ വിരസതയകറ്റാൻ, സംസാരിച്ചു തുടങ്ങുന്നു. അതിൽ ജീവിതത്തെക്കുറിച്ചുള്ള വിഭിന്നമായ കാഴ്ചപ്പാടുകളും, സ്ത്രീധനവും മലയാളിയുടെ അവസാനിക്കാത്ത പ്രവാസവും, പണവും സത്യസന്ധതയുമെല്ലാം വിഷയമാകുന്നു. എന്നാൽ യാത്രക്കിടയിലെ ചില സംഭവങ്ങൾ ഒട്ടകത്തിന് സ്ഥലം കൊടുത്ത പോലെയായോ തന്റെ അവസ്ഥ എന്ന് അബുക്ക സംശയിക്കുന്നു. ഒടുവിൽ ആ അപരിചിതൻ അബുവിന്റെ ജീവിതത്തിൽ നായകനോ വില്ലനോ എന്ന് അറിയുന്നിടത്ത് ഈ ചിത്രം അവസാനിക്കുന്നു. ബിനു പപ്പു, സോഹന്‍ സീനുലാല്‍, ഡോണി ഡാര്‍വിന്‍, മിഥുന്‍ രമേഷ്, കൈലാഷ്, സുധീര്‍ കരമന, അര്‍ഫാസ്, സാദിഖ്, ലെന, അനുമോള്‍, ആര്യ തുടങ്ങിയവരാണ് മറ്റ് പ്രധാന അഭിനേതാക്കൾ. പ്രശസ്ത തെന്നിന്ത്യന്‍ സിനിമാട്ടോഗ്രാഫര്‍ സിദ്ധാര്‍ത്ഥ് രാമസ്വാമിയുടെ ഛായാഗ്രഹണവും ആനന്ദ് മധുസൂദനന്റെ സംഗീതവും വി സാജന്റെ ചിത്രസംയോജനവും ചിത്രത്തെ കൂടുതൽ മികവുറ്റത്താക്കുന്നുണ്ട്.