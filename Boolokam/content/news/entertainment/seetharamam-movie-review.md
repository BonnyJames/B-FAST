---
author: Beaumaris
categories:
- Entertainment
comment_count: 0
date: 2022-08-07 05:10:18
draft: false
image: https://cdn.boolokam.com/articles/2022/08/e.webp
like_count: 17916
share_count: 4049
tags:
- dulquar Salmaan
- Jayan Vannery
- seetharamam movie
title: സീതാരാമം- ലെഫ്റ്റനന്റ് റാമിന്റെ പ്രണയകഥ, അവനായി കാത്തിരുന്ന സീത മഹാലക്ഷ്മിയുടെയും
view_count: 576519
---

**"സീതാരാമം"** **Jayan Vannery** വേർപിരിഞ്ഞവരുടെ വേദനകളാണ് പിന്നീട് ചരിത്രങ്ങളായതും ഇതിഹാസങ്ങളായതും ക്ലാസ്സിക്കുകളായതും.. രാധയും കൃഷ്ണനും ലൈലാ മജ്നുവും റോമിയോ ജൂലിയറ്റും ജാക്കും റോസും റാമും ജാനുവും ഇന്നും നമുക്ക് പ്രിയപ്പെട്ടവരാകുന്നത് അവർ പ്രണയം കൊണ്ട് മുറിവേറ്റവരും പ്രണയത്താൽ നഷ്ടപ്പെട്ടവരും ആയതിനാലാണ്.. വിരഹത്തിന്റെയും കാത്തിരിപ്പിന്റെയും നഷ്ടപ്പെടലിന്റെയും വേദനയാണ് ഓരോ പ്രണയത്തെയും അനശ്വരമാക്കുന്നത്. "സീതാരാമം- ലെഫ്റ്റനന്റ് റാമിന്റെ പ്രണയകഥ" .റാമിന്റെ പ്രണയ കഥയെക്കാൾ അവനായി കാത്തിരുന്ന സീത മഹാ ലക്ഷ്മിയുടെ കഥയാണ്.. തന്റെ പ്രണയത്തിനായി കിരീടവും ചെങ്കോലും സിംഹാസനവും ഉപേക്ഷിച്ച രാജകുമാരിയുടെ കഥയാണ്.. പ്രണയം കൊണ്ട് മുറിവേറ്റവരുടെ കഥയാണ്. റാമിന്റെയും ജാനുവിന്റേയും പ്രണയകഥ പറഞ്ഞ '96' ന് ശേഷം ഇത്രയും ഇമോഷ്ണൽ ഡെപ്ത് ഉള്ള ഒരു പ്രണയ ചിത്രം കാണുന്നത് ആദ്യമാണ്.. ഇതിലും ഒരു റാം ഉണ്ടായത് ആശ്ചര്യമാണ്... ഒരുപാട് പറഞ്ഞു പഴകിയ ഒരു ബേസിക് പ്ലോട്ടിനെ മികച്ച തിരക്കഥയിലൂടെയും മികവുറ്റ ചിത്രീകരണത്തിലൂടെയും മനോഹരമായ ഒരു സിനിമയാക്കി മാറ്റുന്നതിൽ " സീതാരാമം" വിജയിച്ചിട്ടുണ്ട്.. പഴയ കാലഘട്ടത്തിന്റെ പുനരാവിഷ്കരണത്തിൽ ആർട്ടും കോസ്റ്റ്യുമും മേക്കപ്പും മികച്ച നിലവാരം നല്കുന്നുണ്ട്. ![](https://cdn.boolokam.com/articles/2022/08/e.webp)ഈ പ്രണയചിത്രത്തെ കൂടുതൽ മനോഹരമാക്കുന്നതിൽ ഛായാഗ്രഹണവും പശ്ചാത്തല സംഗീതവും വഹിക്കുന്ന പങ്ക് വളരെ വലുതാണ്. കാസ്റ്റിംഗ് മികച്ചു നിന്നപ്പോൾ സീതാമഹാലക്ഷ്മിയുടെ കാസ്റ്റിംഗ് ഗംഭീരമായിരുന്നു. ദുൽക്കർ സൽമാന്റെ ലെഫ്റ്റനന്റ് റാം ഓരോ മലയാളിക്കും സിനിമ പ്രേമികൾക്കും അഭിമാനിക്കാവുന്ന നിലയിൽ അഭിനന്ദനം അർഹിക്കുന്നു. 100% തിയറ്റർ വാച്ച് അർഹിക്കുന്ന ഒരു മികച്ച പ്രണയ ചിത്രമാണ് സീതാരാമം.