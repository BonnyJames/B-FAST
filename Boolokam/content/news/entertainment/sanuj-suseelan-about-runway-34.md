---
author: Beaumaris
categories:
- Entertainment
comment_count: 0
date: 2022-06-27 04:49:30
draft: false
image: https://cdn.boolokam.com/articles/2022/06/ooiii.jpg
like_count: 81087
share_count: 40929
tags:
- ajay devgan
- amithabh bachan
- runway 34
title: '''റൺവേ 34'' 2015 ഓഗസ്റ്റ് പതിനെട്ടാം തിയതി നടന്ന സംഭവത്തെ അതേപടി ആവർത്തിക്കുകയല്ല
  ചെയ്തിരിക്കുന്നത്'
view_count: 1441691
---

**Sanuj Suseelan** 2015 ഓഗസ്റ്റ് പതിനെട്ടാം തീയതി നടന്ന ഒരു യഥാർത്ഥ സംഭവത്തെ ആധാരമാക്കിയാണ് ഈ സിനിമ ഉണ്ടാക്കിയിരിക്കുന്നത് എന്നാണ് അണിയറക്കാർ അവകാശപ്പെടുന്നത്. ഖത്തറിൽ നിന്ന് കൊച്ചിയിലേക്ക് പറന്ന ഒരു ജെറ്റ് എയർവെയ്‌സ് വിമാനം പ്രതികൂല കാലാവസ്ഥയെത്തുടർന്ന് അവിടെ ഇറക്കാനാവാതെ തിരുവനന്തപുരം വിമാനത്താവളത്തിലെ റൺവേ നമ്പർ മുപ്പത്തി നാലിൽ സാഹസികമായി ഇറക്കുകയായിരുന്നു. മലയാളിയായ ക്യാപ്റ്റൻ മനോജ് രാമവാര്യർ ആയിരുന്നു വിമാനത്തിന്റെ ക്യാപ്റ്റൻ. കാലാവസ്ഥ പ്രക്ഷുബ്ധമാവുന്ന സന്ദർഭങ്ങളിൽ എവിടെയും നടക്കാവുന്ന ഒരു സംഭവമാണ്. എന്നാൽ ഇത് നടക്കുമ്പോൾ വിമാനത്തിൽ തുച്ഛമായ അളവിൽ മാത്രമാണ് ഇന്ധനമുണ്ടായിരുന്നത്. തിരുവനന്തപുരം എയർപോർട്ടിൽ അന്ന് ഇൻസ്ട്രുമെന്റ് ലാൻഡിംഗ് സിസ്റ്റം പ്രവർത്തനക്ഷമമായിരുന്നില്ല. പെരുമഴയത്ത് വിസിബിലിറ്റി തീരെ അപര്യാപ്തമായിരിക്കുമ്പോൾ ആർക്കും അത്യാഹിതം സംഭവിക്കാതെ വിമാനം ഇറക്കാൻ പൈലറ്റിന് സാധിച്ചു. എന്നാൽ എന്തുകൊണ്ടാണ് ഇങ്ങനെ ഒരു ലാൻഡിംഗ് നടത്തേണ്ടി വന്നത് എന്നതിനെപ്പറ്റി അന്വേഷണം നടന്നു. ആർക്കും അപകടമൊന്നും സംഭവിച്ചില്ലെങ്കിലും പൈലറ്റ് നടത്തിയ തെറ്റായ കണക്കുകൂട്ടലുകളും അതുണ്ടാക്കുമായിരുന്ന കനത്ത ദുരന്തവും കണക്കിലെടുത്ത് ക്യാപ്റ്റനെ ഒരു കോ- പൈലറ്റ് ആയി തരം താഴ്ത്തുകയുണ്ടായി. അജയ് ദേവ്ഗൺ മൂന്നാമതായി സംവിധാനം ചെയ്ത Runway 34 എന്ന ഈ സിനിമ പക്ഷെ ആ സംഭവത്തെ അതേപടി അവർത്തിക്കുകയല്ല ചെയ്തിരിക്കുന്നത്. Denzel Washington അഭിനയിച്ച Flight എന്ന പ്രശസ്ത ചിത്രത്തിന്റെ കഥയെ മേൽപ്പറഞ്ഞ സംഭവവുമായി കൂട്ടിയിണക്കി ഉണ്ടാക്കിയ ഒരു ടിപ്പിക്കൽ ബോളിവുഡ് സിനിമയാണ് Runway 34 . Flight കണ്ടിട്ടുള്ളവർക്ക് ഈ സിനിമയുടെ രണ്ടാം പകുതി ഒട്ടും ഇഷ്ടമാവാൻ സാദ്ധ്യതയില്ല. ഓസ്കർ നോമിനേഷൻ ലഭിച്ച Denzel Washington ന്റെ പ്രകടനത്തിന്റെ സ്വാധീനം അറിഞ്ഞോ അറിയാതെയോ അജയ് ദേവ്ഗണിന്റെ അഭിനയത്തിലും കടന്നുവരുന്നുണ്ട്. ഹ്യൂമൻ എറർ എന്ന സാദ്ധ്യതയെ മാറ്റി നിർത്തി പൈലറ്റിനെ ഒരു ഹീറോ ആയി അവതരിപ്പിക്കാനാണ് ഈ സിനിമ ശ്രമിക്കുന്നത്, അമിതാഭ് ബച്ചൻ അവതരിപ്പിച്ച നാരായൺ വേദാന്ത് എന്ന കഥാപാത്രത്തിലൂടെ കുറച്ചൊക്കെ ബാലൻസ് ചെയ്യുന്നുണ്ടെങ്കിലും. [caption id="attachment_340836" align="aligncenter" width="755"]![Denzel Washington](https://cdn.boolokam.com/articles/2022/06/ooiii.jpg) **Denzel Washington**[/caption] അജയ് ദേവ്ഗണും അമിതാഭ് ബച്ചനും ബൊമൻ ഇറാനിയുമാണ് ഇതിൽ പ്രധാന കഥാപാത്രങ്ങൾ അവതരിപ്പിച്ചിരിക്കുന്നത്. അമിതാഭ് ബച്ചന്റെ പ്രകടനം അസ്സലായിട്ടുണ്ട്. മലയാളത്തിലെ തല നരച്ച സൂപ്പർ താരങ്ങൾ അദ്ദേഹത്തെ ഇനിയെങ്കിലും മാതൃകയാക്കിയാൽ എത്ര നന്നായിരുന്നു. കോവിഡ് കാലത്തെ പ്രതിസന്ധികൾ അതിജീവിച്ച് ഹൈദരാബാദിലും മുംബൈയിലും റഷ്യയിലുമാണ് ഈ സിനിമ ചിത്രീകരിച്ചിരിക്കുന്നത്. VFX ഒക്കെ അത്യാവശ്യം തെറ്റില്ലാതെ വർക്ക് ചെയ്തിട്ടുണ്ട്. Flight കണ്ടിട്ടുള്ളവർക്ക് ഇത് വൻ ഡ്രാമ ആയി തോന്നുമെങ്കിലും അജയ് ദേവ്ഗൺ സംവിധാനം ചെയ്തതിൽ തരക്കേടില്ലാത്ത ഒരു സിനിമയായാണ് ഇത്. എന്തായാലും ഈ സിനിമ കണ്ടു തീർന്നപ്പോൾ ആദ്യം തോന്നിയത് Flight ഒന്നുകൂടി കാണാനാണ്. ആമസോൺ പ്രൈം വിഡിയോയിൽ ചിത്രം ഇപ്പോൾ സ്ട്രീം ചെയ്യുന്നുണ്ട്. അന്നത്തെ അപകടത്തെപ്പറ്റി വെറ്ററൻ ക്യാപ്റ്റൻ ശ്രീ. Jacob K Philip ഏവിയേഷൻ ന്യൂസിൽ എഴുതിയ സമഗ്രമായ ഒരു ലേഖനത്തിന്റെ ലിങ്ക് തീർച്ചയായും വായിച്ചിരിക്കേണ്ടത്. > [**The untold story of Jet Airways Flight 9W555**](https://indianaviationnews.net/decisionheight/2015/08/21/the-story-of-jet-airways-flight-9w555-how-an-airline-and-its-pilot-nearly-crashed-a-passenger-plane-with-155-people-onboard/?fbclid=IwAR0SmQW9itkOmULUamLf9Hl_wMA6YN_XR2pkBMfl71Nsfe8YZdO3MTj2hdM) &nbsp;