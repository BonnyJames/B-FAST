---
author: Beaumaris
categories:
- Entertainment
comment_count: 0
date: 2022-08-17 08:59:22
draft: false
image: ''
like_count: 66152
share_count: 14661
tags:
- Bollyood
- Featured
- jayeshbhai jordaar
- ranvir singh
title: ആൺകുട്ടികൾ കമന്റടിക്കുന്നത്, സ്ത്രീകളുടെ ശരീരത്തിൽ നിന്ന് വരുന്ന സുഗന്ധമാണ്
  കാരണമെന്ന് കണ്ടെത്തുന്ന ഗ്രാമമുഖ്യൻ
view_count: 950212
---

**സിനിമ : ജയേഷ്ഭായ് ജോർദാർ** **(സ്പോയിലർ)** **Shanu Kozhikoden** മദ്യപാനികളായ ആൺകുട്ടികൾ സ്കൂളിൽ പോകുന്ന വഴിക്ക് ഞങ്ങളെ ശല്യം ചെയ്യുന്നു.ഒരുപാട് കുട്ടികൾ ഇത് കാരണം സ്കൂൾ നിർത്തേണ്ടി വരികയും ചെയ്തു എന്ന് ശല്യം ചെയ്യുമ്പോ അവർ പാടിയ "തെരെ സാസെ..തെരെ ഖുശ്ബു" എന്ന പാട്ട് കൂടെ കോട്ട് ചെയ്ത് കൊണ്ട് ഗ്രാമമുഖ്യന്റെ അടുത്ത് ഒരു പെൺകുട്ടി പരാതി ബോധിപ്പിക്കുമ്പോൾ.....! സ്ത്രീകളുടെ ശരീരത്തിൽ നിന്ന് വരുന്ന സുഗന്ധമാണ് എല്ലാത്തിനും കാരണമെന്ന് കണ്ടെത്തുന്ന ഒരു ഗ്രാമമുഖ്യൻ. അന്ന് മുതൽ ഒരൊറ്റ സ്ത്രീ പോലും വാസന സോപ്പ് തേച്ചു കുളിച്ചു പോകരുതെന്ന് ഉത്തരവിടുന്ന ഗ്രാമമുഖ്യൻ. അതാണ്‌ സിനിമയുടെ പ്ലോട്ട് ആയ "പ്രവീൺഖർ" എന്ന ഗ്രാമം. അച്ഛൻ പറഞ്ഞ വിചിത്ര വിധി കേട്ടു അമ്പരന്ന് പോയെങ്കിലും ശ്വാസം നമുക്ക് നിർത്താൻ കഴിയില്ലല്ലോ മകളെ. അത് കൊണ്ട് നമുക്ക് സോപ്പ് നിർത്താമെന്ന് തൻറെ ഉള്ളിലുള്ള ശരികളെ അടിച്ചമർത്തി ദയനീയ ഭാവത്തോടെ പരാതി പറഞ്ഞ പെൺകുട്ടിയെ ഉപദേശിക്കേണ്ടി വരുന്ന ഗ്രാമ മുഖ്യന്റെ മകൻ. അച്ഛനെ എതിർക്കാൻ ധൈര്യമില്ലാത്തത് കൊണ്ട് തന്റെ ആറു പെൺകുഞ്ഞുങ്ങളെ അബോർട്ട് ചെയ്യേണ്ടി വന്ന ആ മകൻ അതല്ലാതെ പിന്നെ മറ്റെന്തു പറയും. ഗ്രാമമുഖ്യനായി ബൊമ്മൻ ഇറാനിയും ടൈറ്റിൽ കഥാപാത്രമായ ഗ്രാമമുഖ്യന്റെ മകൻ ജയേഷ് ഭായ് ആയി രൻവീർ സിങ്ങും വേഷമിടുന്നു. ഒരുപാട് തവണ വന്ന എപ്പോഴും ചർച്ച ചെയ്യപ്പെടുന്ന വിഷയം പറഞ്ഞു പോകുന്ന രീതിയും രൺവീർ സിംഗിന്റെ ഗംഭീര പ്രകടനവുമാണ് സിനിമയുടെ ഹൈലൈറ്റ് തെറ്റാണ് എന്നറിഞ്ഞിട്ടും ഒന്നിനും ധൈര്യമില്ലാത്ത ജയേഷ് ഭായ്ക്ക് എല്ലാത്തിനും ധൈര്യം നൽകുന്നത് അയാളുടെ ഒൻപത് വയസ്സായ മകളാണ്. [embed]https://youtu.be/fppJtxJ7RWY[/embed] ആ കുട്ടി ഒന്നിനും മുതിർന്നവരുടെ സഹായം തേടാതെ ആധുനിക വിദ്യാഭ്യാസത്തിന്റെ സഹായത്തോടെ മറ്റുള്ളവരെ നേർവഴിക്ക് നടത്താൻ ശ്രമിക്കുകയാണ് ചെയ്യുന്നത്. ഇതിലെ ഗ്രാമമുഖ്യൻ പദവിയും അധികാരവും മതവും പാരമ്പര്യവും ഒക്കെ പറഞ്ഞു കൊണ്ട് കാലകാലങ്ങൾ ആയി സ്ത്രീകളെ പുരുഷന്മാരുടെ കാൽചുവട്ടിലാക്കി വെച്ച് കൊണ്ടിരിക്കുന്ന സമൂഹം തന്നെയാണ് . ഒരു പീഡനം നടന്നാൽ അവളാ വസ്ത്രം ധരിച്ചട്ടല്ലേ..? അവളാ വഴി പോയിട്ടല്ലേ..? പെണ്ണുങ്ങൾ ആയ വീട്ടിൽ ഇരിക്കണം. എന്നൊക്കെ പറയുന്ന സ്ത്രീകളുടെ തന്നെ ശത്രുക്കളായ സ്ത്രീകളെ നമ്മൾ നമുക്ക് ചുറ്റിലും കാണാറില്ലേ..? താൻ ചെയ്യുന്നതോ സ്വയം ചൂഷണം ചെയ്യപ്പെടുന്നതോ അറിയാതെ ജീവിതം എരിഞ്ഞു തീർന്നു പോകുന്ന ഇത്തരം കുല സ്ത്രീകളുടെ പ്രതീകമായി ഗ്രാമമുഖ്യന്റെ ഭാര്യയായ യാശോദയുമുണ്ട്. പ്രായവും പദവിയും ഒന്നുമല്ല വിദ്യാഭ്യാസമാണ് ഒരു ആർജവമുള്ള നല്ല മനുഷ്യനെ വാർത്തെടുക്കുന്നത് എന്ന് ഒൻപത് വയസ്സുകാരിയായ സിദ്ധി എന്ന കഥാപാത്രവും ശരി വെക്കുന്നു.തമാശയിലൂടെ വലിയ കാര്യങ്ങൾ പറഞ്ഞു പോകുന്ന മനോഹരമായ സിനിമ. അതാണ്‌ "ജയേഷ് ഭായ് ജോർദാർ" സിനിമയിലെ പല കാര്യങ്ങളും വളരെ വിചിത്രമാണ് അതിഭാവുകത്വമാണ് എന്നൊക്കെ വെറുതേ പറയാമെങ്കിലും നാടും നാട്ടുനടപ്പുകളും മാറുന്നതിനനുസരിച്ച് ഏറുകയും കുറയുകയും മാത്രം ചെയ്യുന്ന ആണധികാര സമൂഹത്തിന്റെ നേർക്കാഴ്ച്ച തന്നെയാണ് സിനിമ. എന്ന് വെച്ചാൽ പ്രവീൺഖർ എന്ന ഗ്രാമത്തേയും ഗ്രാമ മുഖ്യനേയും പരിഹസിക്കാൻ മാത്രം നമ്മളാരും ഇപ്പോഴും വളർന്നിട്ടില്ല എന്ന് സാരം. (ഞാനീ അവസാനം പറഞ്ഞത് നിങ്ങക്ക് ഭയങ്കര ഓവറായി തോന്നുന്നുണ്ട് എങ്കിൽ ഏതെങ്കിലും ഒരു പെൺകുട്ടി ബൈക്ക് ഓടിക്കുന്ന വീഡിയോക്ക് താഴെയോ ഒരു പെൺകുട്ടി കാലിൽ കാൽ കയറ്റി വെച്ച് കോൺഫിഡന്റ് ആയി സംസാരിക്കുന്ന വീഡിയോക്ക് താഴെയോ പോയി അതിലെ കമന്റുകൾ നോക്കൂ)