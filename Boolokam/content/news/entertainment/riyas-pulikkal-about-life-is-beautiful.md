---
author: Beaumaris
categories:
- Entertainment
comment_count: 0
date: 2023-10-23 16:11:18
draft: false
image: https://cdn.boolokam.com/articles/2023/10/ss.jpg
like_count: 116162
share_count: 40083
tags:
- LIFE IS BEAUTIFUL
- movie
title: ഹാസ്യത്തിൽ ചാലിച്ചെഴുതിയ ദുരന്തകാവ്യത്തിന് ഇന്നേക്ക് 26 വയസ്സ്
view_count: 1776043
---

**26 Years Of The Pure Classic, Life Is Beautiful** **Riyas Pulikkal** മാജിദ് മജീദിയുടെ മാസ്റ്റർപീസ് എന്ന് വിശേഷിപ്പിക്കപ്പെടുന്ന ചിൽഡ്രൻ ഓഫ് ഹെവൻ എന്ന ഇറാനിയൻ ക്ലാസ്സിക് ചിത്രത്തിന് മികച്ച വിദേശ ഭാഷാ ചിത്രത്തിനുള്ള ഓസ്കാർ പുരസ്കാരം ലഭിച്ചിട്ടുണ്ട് എന്നത് പലരുടെയും പോലെ എന്റെയും തെറ്റിദ്ധാരണകളിൽ ഒന്നായിരുന്നു. ഒരിക്കൽ അത് തെറ്റാണെന്ന് തിരിച്ചറിഞ്ഞ നാൾ ഞാനാദ്യം ചിന്തിച്ചത് എന്തുകൊണ്ട് ചിൽഡ്രൻ ഓഫ് ഹെവന് അർഹതപ്പെട്ട അവാർഡ് നിഷേധിച്ചു എന്നാണ്. അന്നാണ് മികച്ച വിദേശ ഭാഷാ ചിത്രത്തിനുള്ള പുരസ്കാരത്തിനായി മാജിദ് മജീദിയുടെ ചിൽഡ്രൻ ഓഫ് ഹെവനോട് ഏറ്റുമുട്ടി വിജയകിരീടം ചൂടിയ ഇറ്റാലിയൻ ചിത്രം ലൈഫ് ഈസ്‌ ബ്യൂട്ടിഫുളിനെക്കുറിച്ച് ഞാൻ ആദ്യമായി അറിയുന്നത്. ചിൽഡ്രൻ ഓഫ് ഹെവനെ തഴഞ്ഞുകൊണ്ട് മികച്ച വിദേശഭാഷാ ചിത്രത്തിനുള്ള ഓസ്കാർ നൽകാൻ മാത്രം ലൈഫ് ഈസ്‌ ബ്യൂട്ടിഫുൾ എന്ന ചിത്രത്തിൽ എന്താണുള്ളത്? അന്വേഷത്തിന്റെ തുടക്കം അവിടെയായിരുന്നു. ലോകത്തെ ഏറ്റവും മികച്ച സിനിമകളെക്കുറിച്ച് സംസാരിക്കുമ്പോഴൊന്നും ലൈഫ് ഈസ്‌ ബ്യൂട്ടിഫുളിനെക്കുറിച്ച് അധികമാരും പറഞ്ഞുകണ്ടില്ല. പക്ഷേ മികച്ച വിദേശഭാഷാ ചിത്രത്തിനുള്ളത് മാത്രമല്ല, അമേരിക്കൻ ഹിസ്റ്ററി Xൽ ഗംഭീര പ്രകടനം കാഴ്ച്ച വെച്ച എഡ്വേഡ് നോർട്ടനെയും സേവിങ് പ്രൈവറ്റ് റയാനിൽ മികച്ച പ്രകടനം കാഴ്ച്ച വെച്ച സാക്ഷാൽ ടോം ഹാങ്ക്സിനെയുമൊക്കെ പിന്തള്ളി മികച്ച നടനുള്ള ഓസ്കാർ പുരസ്കാരം സ്വന്തമാക്കിയതും ലൈഫ് ഈസ്‌ ബ്യൂട്ടിഫുളിലെ നായകനായ റോബെർട്ടോ ബെനിഗ്നിയായിരുന്നു എന്നത് എന്റെ ആകാംഷ വർദ്ധിപ്പിച്ചു. ഇവ കൂടാതെ മികച്ച പശ്ചാത്തല സംഗീതത്തിനുള്ള ഓസ്കാർ പുരസ്കാരവും ലൈഫ് ഈസ്‌ ബ്യൂട്ടിഫുൾ സ്വന്തമാക്കിയിരുന്നു. ചിത്രത്തിന്റെ നായകനും സംവിധായകനുമൊക്കെ ഒരാൾ തന്നെ, റോബെർട്ടോ ബെനിഗ്നി. നായികയോ ബെനിഗ്നിയുടെ സ്വന്തം ഭാര്യ നിക്കൊലേടറ്റ ബ്രാച്ചി. ഇനി അവരുടെ മകനായി അഭിനയിച്ച പയ്യനും അവരുടെ തന്നെയാണോ എന്ന് സംശയിക്കും വിധമായിരുന്നു ജോർജ്ജിയോ കന്റാരിനി എന്ന കുട്ടിയും അവരും തമ്മിലുള്ള കെമിസ്ട്രി. പ്രേക്ഷകരെ രസിപ്പിച്ചും ചിരിപ്പിച്ചും അതിമനോഹരമായി ഒഴുകുന്നൊരു പുഴപോലെയായിരുന്നു ലൈഫ് ഈസ്‌ ബ്യൂട്ടിഫുൾ. ![](https://cdn.boolokam.com/articles/2023/10/ss.jpg)ബെനിറ്റോ മുസ്സോളിനിയുടെ ഫാസിസ്റ്റ് ഇറ്റലിയാണ് കഥാപശ്ചാത്തലം. അരെസ്സോ നഗരത്തിലെ തന്റെ അമ്മാവന്റെ അടുത്തേക്ക് ജോലി അന്വേഷിച്ചു എത്തിയതായിരുന്നു ഗ്വീഡോ എന്ന ജൂത യുവാവ്. അവിടെവെച്ചാണ് ഡോറ എന്ന പെൺകുട്ടിയെ അയാൾ കണ്ടുമുട്ടുന്നത്. ലവ് അറ്റ് ഫസ്റ്റ് സൈറ്റ്. ഒരു ടീച്ചറായിരുന്ന അവൾ പക്ഷേ, ആ നഗരത്തിലെ അധികാര സ്ഥാനത്തിരിക്കുന്ന ഒരു ധനികനുമായി വിവാഹം ഉറപ്പിച്ചുവെച്ച പെൺകുട്ടി കൂടിയായിരുന്നു. എന്നാൽ തന്റെ പ്രണയത്തെ സ്വന്തമാക്കാൻ ഏതറ്റം വരെയും പോകാൻ ഒരുക്കമായിരുന്നു. അവരുടെ പ്രണയ സാക്ഷാൽക്കാരവും അതിൽ വിരിഞ്ഞ കുസുമവുമായി അവരുടെ ജീവിതം സുന്ദരമായി മുന്നോട്ട് പോകവേയാണ് ഉത്തര ഇറ്റലി നാസി ജർമ്മനിയുടെ അധികാരത്തിന് കീഴിലാകുന്നതും ഹിറ്റ്‌ലർ ജൂതർക്കെതിരെ കൈക്കൊള്ളുന്ന ക്രൂരമായ ഹോളോകോസ്റ്റ് അവിടേക്കും വ്യാപിക്കാൻ തുടങ്ങുന്നതും. സന്തോഷകരമായ പുഴ അതുമുതൽ സങ്കടത്തിന്റെ ചുഴിയിലേക്ക് മാറി ഒഴുകും എന്ന് പ്രേക്ഷകർ ചിന്തിച്ചിരിക്കുന്നിടത്താണ് ലൈഫ് ഈസ്‌ ബ്യൂട്ടിഫുൾ എന്ന ഈ സിനിമ നമ്മെ അത്ഭുതപ്പെടുത്തുന്നത്. ജോഷ്വ എന്ന കൊച്ചു കുട്ടിയെപ്പോലെത്തന്നെ കോമഡി ഡ്രാമ ജോണർ എന്ന പേരിൽ പ്രേക്ഷകരും സമർത്ഥമായി കബളിപ്പിക്കപ്പെടുകയായിരുന്നു. https://youtu.be/-13ScnosXAk ഒരു തുള്ളി കണ്ണുനീർ പോലും വീഴ്ത്താതെ ഒരു ട്രാജിക് സ്റ്റോറി പറഞ്ഞുതീർക്കാൻ മറ്റാർക്കാണ് കഴിയുക?! ബോച്ചെയുടെ പ്രശസ്തമായ വാചകം ഞാൻ ഓർക്കുന്നത് ഇവിടെയാണ്‌, "സ്നേഹത്തിലൂടെ ലോകം വിജയിക്കുക..!" ഹാസ്യത്തിൽ ചാലിച്ചെഴുതിയ ദുരന്തകാവ്യത്തിന്, ലൈഫ് ഈസ്‌ ബ്യൂട്ടിഫുളിന് ഇന്നേക്ക് 26 വയസ്സ്..!!