---
author: Beaumaris
categories:
- Entertainment
comment_count: 0
date: 2023-05-29 06:24:45
draft: false
image: ''
like_count: 2662
share_count: 1652
tags:
- Jayaram
- kpac lalitha
- samyuktha varma
- sathyan anthikad
- thilakan
- VEENDUM CHILA VEETTUKARYANGAL
title: വളരെ അർത്ഥവത്തായ, പ്രചോദനപ്രദമായ വാചകങ്ങൾ ഉള്ള സിനിമ, ഇതുപോലെയുള്ള മികച്ച സിനിമകൾ
  മലയാളത്തിൽ ഇനിയും പിറവിയെടുക്കട്ടെ
view_count: 57339
---

**Shameer KN** ലോഹിതദാസിന്റെ രചനയിൽ സത്യൻ അന്തിക്കാട് സംവിധാനം ചെയ്ത് 1999 റിലീസ് ആയ സിനിമ- 'വീണ്ടും ചില വീട്ടുകാര്യങ്ങൾ'. ഈ സിനിമയിൽ തിലകൻ ചേട്ടൻ അവതരിപ്പിച്ച കൊച്ചു തോമ എന്ന അച്ഛൻ കഥാപാത്രം.മരുമകൾ ഭാവനയോട് സിനിമയുടെ അവസാനത്തോട് അടുപ്പിച്ച് കൊച്ചു തോമ പറയുന്നുണ്ട്.. " അവനെ പഠിപ്പിക്കാനും ജീവിതത്തിൽ നല്ലൊരു നിലയിൽ എത്തിക്കാനും ഞാൻ ഒരുപാട് പണം മുടക്കി..ഇത് ഫീസ് വേണ്ടാത്ത ഒരു പഠിപ്പായിക്കോട്ടെ അല്ലേ ജീവിതത്തോട് യാതൊരു ഉത്തരവാദിത്വവും കാണിക്കാതെ യാതൊരു ജോലിക്കും പോകാതെ താൻ ഉണ്ടാക്കിയ സമ്പാദ്യങ്ങൾ അടിച്ചു പൊളിച്ചു ചെലവാക്കി ലാവിഷായി സുഖലോലുപനായി മുന്നോട്ടുപോകുന്ന ഇളയ മകനെ ജീവിതം എന്താണ്? കുടുംബം എന്താണ്?ഉത്തരവാദിത്വങ്ങൾ എങ്ങനെ നിറവേറ്റണം.എന്നൊക്കെ പഠിപ്പിക്കാൻ തന്നാലാവുന്ന വിധത്തിൽ പരിശ്രമിച്ചെങ്കിലും പരാജയപ്പെട്ടു നിൽക്കുന്ന ഒരച്ഛൻ.ഒരിക്കൽ വീണുകിട്ടിയ ഒരു അവസരം ശരിക്കും പ്രയോജനപ്പെടുത്തിക്കൊണ്ട് മകനെ ജീവിതത്തിലെ ശരിയായ വഴിയിലേക്ക് നയിക്കുന്ന , എങ്ങനെ ജീവിക്കണം എന്ന് പഠിപ്പിക്കുന്ന പിതാവിന്റെ വേഷം... കൊച്ചുതോമ എന്ന പിതാവിന്റെ വേഷം തിലകൻ ചേട്ടൻ ശരിക്കും ഗംഭീരമായി തന്നെ സ്ക്രീനിൽ അവതരിപ്പിച്ചിട്ടുണ്ട്..പ്രേമിച്ച കല്യാണം കഴിച്ചു കൊണ്ടുവന്ന പെണ്ണിനൊപ്പം വീട്ടിൽനിന്ന് ഇറക്കിവിട്ട നിമിഷം മുതൽ അവൻ പോലും അറിയാതെ അവനിൽ അപ്പനോടുള്ള ഒരു വാശി ഉണ്ടാക്കിയെടുത്തു കൊണ്ട് അപ്പനുമുന്നിൽ തന്റേടത്തോടുകൂടി ആണായി ജീവിക്കും എന്നുള്ള ഒരു ദൃഢനിശ്ചയം ആ മകനിൽ ഉണ്ടാക്കിയെടുക്കുന്നതിൽ കൊച്ചുതോമ അവസാനം വിജയിക്കുന്നുണ്ട്. [](https://cdn.boolokam.com/articles/2023/05/ff-1.jpg)"ഇപ്പഴാടാ നീ ഒരു നായകനായത് ""എന്ന് ക്ലൈമാക്സിൽ പറയുമ്പോൾ പ്രേക്ഷകന് അപ്പനോട് തോന്നുന്ന ഒരു ഇഷ്ടമുണ്ട് .അതിനെക്കാൾ ഏറെ ബഹുമാനവും.ഒപ്പം തന്റെ മകൻ താൻ ആഗ്രഹിച്ച രീതിയിൽ മാറി എന്നറിയുമ്പോൾ ആ അപ്പന്റെ മുഖത്തുണ്ടാകുന്ന സന്തോഷചിരി , സിനിമ കണ്ടിറങ്ങുന്ന പ്രേക്ഷകരുടെ മുഖത്തും ഉറപ്പായും ഉണ്ടാകും.തിലകൻ ചേട്ടൻ അതിഗംഭീരമാക്കിയ വേഷം... ഒപ്പം ജയറാമേട്ടന്റെയും സംയുക്ത വർമ്മയുടെയും കെപിഎസി ലളിത ചേച്ചിയുടെയും ഗംഭീര പ്രകടനം കൊണ്ട് ശ്രദ്ധേയമായ ഒരു മികച്ച കുടുംബ ചിത്രം.. മകൻ റോയ് ആയി ജയറാം മരുമകൾ ഭാവന ആയി സംയുക്ത വർമ ഭാര്യ മേരി പെണ്ണ് ആയി ലളിത ചേച്ചി ഒരു കൂട്ടുകുടുംബത്തിൽ സംഭവിച്ചേക്കാവുന്ന മറ്റു ചില പ്രശ്നങ്ങളിൽ കൂടിയും സിനിമ സഞ്ചരിക്കുന്നുണ്ട്.. നടി സംയുക്ത വർമ്മയുടെ ആദ്യസിനിമ. ആദ്യ സിനിമയിലൂടെ തന്നെ മികച്ച നടിക്കുള്ള സംസ്ഥാന അവാർഡ് നേടിയെടുത്തു.ഏറ്റവും മികച്ച ജനപ്രിയ ചിത്രത്തിനുള്ള സംസ്ഥാന അവാർഡും ഈ സിനിമയ്ക്ക് ആയിരുന്നു.ജീവിതത്തോട് ചേർന്ന് നിൽക്കുന്ന നിരവധി അഭിനയ മുഹൂർത്തങ്ങളാൽ സമ്പന്നമായ ഒരു സത്യൻ അന്തിക്കാട് ചിത്രം.കഥയുടെ ആശയം ആഴത്തിൽ മനസ്സിലാക്കിക്കൊണ്ട് മികച്ച സംഭാഷണങ്ങളിലൂടെ സിനിമ പ്രേക്ഷകനിലേക്ക് എത്തിക്കുന്നതിന് ലോഹിത ദാസിന്റെ രചനയും ഏറെ സഹായകരമായിട്ടുണ്ട്.സിനിമയിൽ ലോഹിതദാസ് അവതരിപ്പിക്കുന്ന കഥാപാത്രം ജയറാം അവതരിപ്പിക്കുന്ന റോയിയോട് പറയുന്നുണ്ട്.. "ചോക്കുമലയിൽ ഇരിക്കുന്നവൻ ഒരു ചോക്ക് കഷണം അന്വേഷിച്ചു പോയ ഒരു കഥയുണ്ട്..കയ്യിൽ നല്ലൊരു തൊഴിൽ ഇരിക്കുമ്പോഴാണ് താൻ ജോലി അന്വേഷിച്ച് നടക്കുന്നത്.എടോ കയ്യിലിരിക്കുന്നത് മറന്ന് കിട്ടാത്തതിന്റെ പിന്നാലെ പോയാൽ അത് അകന്നു പോവുകയേ ഉള്ളൂ.സമയമാകുമ്പോൾ വരേണ്ടത് വന്നിരിക്കും"- എത്ര അർത്ഥവത്തായ ഇൻസ്പൈറിങ് ആയ വാചകങ്ങൾ അല്ലേ. മനോഹരമായ ഗാനങ്ങളാണ് സിനിമയിൽ ഉള്ളത്... അതിൽ "വിശ്വം കാക്കുന്ന നാഥാ" എന്ന് തുടങ്ങുന്ന ഗാനം എഴുതിയിരിക്കുന്നത് സംവിധായകൻ സത്യൻ അന്തിക്കാട് തന്നെയാണ്. ബാക്കി ഗാനങ്ങൾ എഴുതിയിരിക്കുന്നത് കൈതപ്രം. സംഗീതം : ജോൺസൺ മാസ്റ്റർ.തിരക്കഥാകൃത്ത് ലോഹിതദാസും ഈ സിനിമയിൽ ഒന്ന് രണ്ട് സീനുകളിൽ അഭിനയിച്ചിട്ടുണ്ട്. മറ്റു വേഷങ്ങളിൽ അഭിനയിച്ചവർ:സിദ്ദീഖ് , ഒടുവിൽ ഉണ്ണികൃഷ്ണൻ മാമുക്കോയ, നെടുമുടി വേണു കുതിരവട്ടം പപ്പു , ശാന്തകുമാരി , സോനാ നായർ , റീന , വിഷ്ണുപ്രകാശ്, രാജേന്ദ്രൻ, ശ്രീജയ, തെസ്നീഖാൻ.വിപിൻ മോഹൻ ക്യാമറ കൈകാര്യം ചെയ്തിരിക്കുന്ന സിനിമയുടെ എഡിറ്റിംഗ് കെ.രാജഗോപാൽ..ഗൃഹലക്ഷ്മി പ്രൊഡക്ഷന്റെ ബാനറിൽ പി വി. ഗംഗാധരൻ ആണ് ഈ സിനിമ നിർമ്മിച്ചിരിക്കുന്നത്.ഇനിയും ഇതുപോലെയുള്ള മികച്ച സിനിമകൾ മലയാളത്തിൽ പിറവിയെടുക്കട്ടെ .