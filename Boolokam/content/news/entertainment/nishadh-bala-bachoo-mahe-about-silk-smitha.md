---
author: Beaumaris
categories:
- Entertainment
comment_count: 0
date: 2022-09-23 07:22:44
draft: false
image: ''
like_count: 25769
share_count: 5773
tags:
- actress
- silm smitha
title: സെപ്റ്റംബർ 23, പട്ടുനൂൽ അറ്റ നാൾ
view_count: 407159
---

**സെപ്റ്റംബർ 23 -** **പട്ടുനൂൽ അറ്റ നാൾ....** **Nishadh Bala** ആന്ധ്രയിലെ എളൂരു എന്ന ഗ്രാമത്തില്‍ നിന്ന്, തികച്ചും ദരിദ്രമായ കുടുംബപശ്ചാത്തലത്തില്‍ നിന്നെത്തിയ വിജയലക്ഷ്മി എന്ന സെല്ലുലോയ്ഡിലെ സില്‍ക്ക് സ്മിത മൺമറഞ്ഞത് ഒരു സെപ്റ്റംബർ 23ന് ആയിരുന്നു.( 1996 സെപ്തംബർ 23-ന് ചെന്നൈയിലെ വസതിയിൽ വച്ച് അവർ സ്വന്തം ജീവനൊടുക്കി ) എണ്‍പതുകളിലൂടെയാണ് സ്മിതയുടെ സിനിമാകാലം സജീവമാകുന്നത്.1979 ല്‍ മലയാളിയായ ആന്റണി ഈസ്റ്മാന്‍ സംവിധാനം ചെയ്ത ‘ഇണയെത്തേടി’യിലൂടെ പത്തൊന്‍പതാം വയസ്സിലാണ് സ്മിത സിനിമയിലെത്തിയത്.ഇണയെത്തേടി’യുടെ ഷൂട്ടിംഗ് നടക്കുന്നതിനിടെ സ്മിതയെത്തേടി അടുത്ത ചിത്രമെത്തി.വിനു ചക്രവര്‍ത്തിയുടെ ‘വണ്ടി ചക്രം’. തമിഴ് നാടോടികളുടെ കഥപറഞ്ഞ ആ ചിത്രത്തില്‍ നടന്‍ സൂര്യയുടെ അച്ഛന്‍ ശിവകുമാറായിരുന്നു നായകന്‍. വണ്ടിചക്രത്തില്‍ ‘വാ മച്ചാ വാ വണ്ണാറപ്പേട്ടേ…’ എന്നുതുടങ്ങുന്ന ചാരായ ഷോപ്പിലെ ഒരു ഗാനരംഗം സ്മിതയെ ജനപ്രിയയാക്കി.ഈ ഗാനത്തിന് ഈണം പകര്‍ന്നത് ശങ്കർ - ഗണേഷ് ടീം ആയിരുന്നു. ചിത്രത്തിലെ കഥാപാത്രത്തിന്റെ പേരായ ‘സില്‍ക്ക്’ അവരുടെ പേരിനോട് നൂലിഴപോലെ ചേര്‍ന്നു. അങ്ങിനെ സ്മിത സില്‍ക്ക് സ്മിതയായി. ( ക്ക് സിലുക്ക് സിലുക്ക് എന്ന സിനിമയിലെ അഭിനയവും കൂടിയായപ്പോൾ സ്മിതയ്ക്ക് സിൽക്ക് എന്ന പേര് ആരാധകർ എറ്റെടുത്തു ) 1980 മുതല്‍ 85 വരെ തെന്നിന്ത്യന്‍ സിനിമയില്‍ ഏറ്റവും കൂടുതല്‍ ചിത്രങ്ങളില്‍ അഭിനയിച്ച നടി എന്ന വിശേഷണം സില്‍ക്ക് സ്മിത സ്വന്തമാക്കി. തമിഴിലും തെലുങ്കിലും മലയാളത്തിലും ഹിന്ദിയിലും കന്നടത്തിലുമായി ഇരുന്നൂറിലധികം ചിത്രങ്ങളില്‍ ഈ കാലയളവില്‍ സില്‍ക്ക് സ്മിത അഭിനയിച്ചു. സിൽക്കില്ലാത്ത ഒരു പടമിറങ്ങിയാൽ അത്ഭുതപ്പെടുന്ന ഒരു കാലമായിരുന്നു അത്.ലയനം ( സംവിധായകന്‍ തുളസീദാസ് സാറിന്റെ ആദ്യത്തെ സംരഭം )എന്ന സിനിമ ഇന്ത്യയിലെ മിക്ക ഭാഷയിലേക്കും മൊഴിമാറ്റം നടത്തിയ ഈ സിനിമ വന്‍ ഹിറ്റായിരുന്നു. സിൽക്ക് ഇന്ത്യയറിയുന്ന താരമായി.രതിലയം എന്ന ചിത്രവും ഇത് പോലെ തന്നെ ഹിറ്റായി ഓടി പല ഭാഷകളിൽ. ഇതൊക്കെയാണെങ്കിലും രതിചിത്രങ്ങളിൽ തളച്ചിടപ്പെടേണ്ട നടി ആയിരുന്നില്ല സ്മിത, വെറും മേനി പ്രദര്‍ശനം മാത്രമായിരുന്നില്ല, തനിക്ക് കിട്ടിയ നല്ല വേഷങ്ങൾ അവർ നന്നായി തന്ന തിരശ്ശീലയിൽ അവതരിപ്പിച്ചു എന്നത് മറക്കരുത്.സ്മിതയുടെ അഭിനയ ജീവിതം. എന്നും ഓര്‍മിക്കപ്പെടുന്ന ചില നല്ല വേഷങ്ങളും സില്‍ക്കിനെ തേടി വന്നിട്ടുണ്ട്. ബാലു മഹേന്ദ്രയുടെ ‘മൂന്റ്രാം പിറൈ’, ഭാരതി രാജയുടെ ‘അലൈകള്‍ ഒഴിവതില്ലേ’ എന്നീ ചിത്രങ്ങളിലെ വേഷങ്ങള്‍ ഉദാഹരണമാണ്.സ്ഥിടികം, അഥർവം എന്ന സിനിമകളിലും അവർ അഭിനയ പാടവം വ്യക്തമാക്കി.എത്രയോ സിനിമകളിലൂടെ അവര്‍ പ്രേക്ഷകരില്‍ ഹൃദയമിടിപ്പ് സൃഷ്ടിച്ചു. മൂന്ന് ചിത്രങ്ങള്‍ നിര്‍മ്മിച്ചത് സ്മിതക്ക് സാമ്പത്തിക ബാധ്യത വരുത്തിയിരുന്നു. അവസരങ്ങള്‍ കുറഞ്ഞതും അവരെ അലട്ടി. ഒപ്പം ഏകാന്തതയും. ഗ്ലാമര്‍ നൃത്തരംഗത്തേയ്ക്ക് പുതിയ തലമുറ കടന്നു വന്നു.നായികമാര്‍ തന്നെ ‘സില്‍ക്ക് റൂട്ട്’ തെരഞ്ഞെടുത്തു. ഈ കാലത്തെക്കുറിച്ച് അവര്‍ ഒരിക്കല്‍ പറഞ്ഞ കമന്റ് രസകരമായിരുന്നു. ‘സ്മിതയെ ആര്‍ക്കും വേണ്ടാതായതല്ല . എല്ലാവരും സില്‍ക്കാവാന്‍ ശ്രമിക്കുകയാണ്.’സില്‍ക്ക് സ്മിത പുതിയ കാണിക്ക് കേവലം രതിക്കാഴ്ചയാകാം. പക്ഷെ പതിനെട്ടുവര്‍ഷത്തോളം സ്വന്തം നിശ്വാസങ്ങളെ അവളുടെ കാഴ്ചകള്‍ക്കൊപ്പം ചേര്‍ത്തുവച്ച പ്രേക്ഷകര്‍, നിങ്ങളുടെ മുന്‍ഗാമികളായിരുന്നു എന്നറിയുക. മലയാളിക്ക് സ്്മിത ഒരേസമയം ഇഷ്ടക്കാരിയും സദാചാരത്തെ വെല്ലുവിളിച്ച ദുര്‍നടപ്പുകാരിയുമായിരുന്നു. സ്മിതയ്ക്ക് നമ്മോട് പറയാന്‍ ഒരു ജീവിതമുണ്ടായിരുന്നു. കണ്ണീരിന്റെ, കഷ്ട്ടപ്പാടുകളുടെ, വളര്‍ച്ചയുടെ, വന്‍വീഴ്ചയുടെ ജീവിതം. സിനിമയുടെ മാസ്മരികതയ്ക്കപ്പുറം വെളിച്ചം തേടിവന്ന് ഈയ്യാംപാറ്റകളെപ്പോലെ പിടഞ്ഞു മരിച്ച ജീവിത കഥ . ( വിവരങ്ങൾക്ക് കടപാട് പി.ബി.അനൂപിന്റെ ലേഖനം, മംഗളം. മനോരമ വാർത്തകൾ, വിവിധ ബ്ലോഗ്കൾ ) *********** **തന്റെ മിഴിക്കോണുകളിലും മേനിയഴകിലും ഒരുകാലത്ത് തെന്നിന്ത്യൻ യുവതയെ കൊരുത്തിട്ട അഭൗമസൗന്ദര്യത്തിന് ഓർമ്മപ്പൂക്കൾ.** **Bachoo Mahe** ആന്ധ്രയിലെ ഒരു കുഗ്രാമത്തിൽ ജനിച്ച വിജയലക്ഷ്മി എന്ന കുട്ടിക്ക്, കുടുംബത്തിന്റെ ദയനീയമായ സാമ്പത്തികസ്ഥിതി കാരണം പത്താം വയസ്സിൽ നാലാം തരം പിന്നിട്ടതോടെ സ്കൂൾ പഠനം നിർത്തേണ്ടി വന്നു, വരമോ ശാപമോ ആയി ലഭിച്ച മാദകഭംഗി നിമിത്തം ചെറുപ്പത്തിലേ തനിക്ക് ചുറ്റും കഴുകർ വട്ടമിട്ട് നടന്നു. അങ്ങനെ നന്നേ ചെറുപ്പത്തിലേ പതിനാലാം വയസ്സിൽ അവളുടെ കല്യാണവും നടന്നു. അവിടെ നിന്ന് പീഡനങ്ങൾ ഏറ്റുവാങ്ങിയതിനാൽ ഓടിപ്പോകേണ്ടിയും വന്നു. ഒരു നടിയുടെ ടച്ച് - അപ് സഹായിയായി സിനിമാലോകത്ത് എത്തിപ്പെട്ട അവൾ, എക്സ്ട്രാ നടിയായും ചെറു റോളുകളിലും പ്രത്യക്ഷപ്പെട്ട് തുടങ്ങി. മലയാളി സംവിധായകൻ ആന്റണി ഈസ്റ്റ്മാൻ കണ്ടെടുത്ത് ഇണയെത്തേടി എന്ന ചിത്രത്തിൽ നായികയാക്കി. സ്മിത എന്ന പേരും നല്കി. ആ ചിത്രം ഏറെ വൈകിയാണ് വെളിച്ചം കണ്ടത്. സ്മിതക്ക് ബ്രെയ്ക്ക് ആയത് 1980 - ൽ റിലീസായ വണ്ടിച്ചക്രം എന്ന തമിഴ് സിനിമയിലെ സിലുക്ക് എന്ന കഥാപാത്രമായിരുന്നു. അനിതരസാധാരണമായ സെക്സ് അപീൽ നിമിത്തം സ്മിത ഒരു തലമുറയുടെ ഹരമായി. ഒരു കാലത്ത് സിൽക്കിന്റെ അംഗവടിവ് അനാച്ഛേദനം ചെയ്യുന്ന ക്യാബറെ രംഗങ്ങൾ പല തമിഴ്, തെലുങ്ക്, മലയാളം, കന്നഡ, ഹിന്ദി മുഖ്യധാരാ സിനിമകളുടെയും അവിഭാജ്യ ഭാഗമായി. ഈ അഞ്ച് ഭാഷകളിലായി നാനൂറ്റി അമ്പതിലേറെ ചിത്രങ്ങളിൽ പ്രത്യക്ഷപ്പെട്ടു. തന്റെ സോഫ്റ്റ് പോൺ ഇമേജിൽ നിന്ന് മറി കടക്കാനായില്ല എന്നത് അവരിലെ അഭിനേത്രിയെ പരിമിതപ്പെടുത്തുകയും ടൈപ് കാസ്റ്റ് ചെയ്യപ്പെടുകയായിരുന്നു. അവരുടെ അഭിനയ സിദ്ധി പുറത്തെടുക്കുന്ന ചുരുങ്ങിയ വേഷങ്ങൾ മാത്രമേ ലഭിച്ചുള്ളു. മൂന്നാം പിറയിലെ വേഷവും അഥർവത്തിലെ നായികാ വേഷവുമൊക്കെപ്പോലെ ചുരുക്കം ചിലത്. ഒരു പുലർച്ചെ പെട്ടെന്ന് എത്തണമെന്ന് പറഞ്ഞ് തന്റെ സുഹൃത്ത് കൂടിയായ അനുരാധയെ വിളിച്ചിരുന്നു. കുട്ടിയെ സ്കൂളിൽ കൊണ്ടാക്കി അവരുടെ താമസസ്ഥലത്ത് എത്തിയ അനുരാധ കാണുന്നത് കയറിൽ തൂങ്ങിയാടുന്ന സ്മിതയെ ആയിരുന്നു. ഇന്ത്യയുടെ മർലിൻ മൺറോ എന്നും മാദകറാണി എന്നും വിളിക്കപ്പെട്ട ആ സൗന്ദര്യധാമത്തിന് മുപ്പത്തിയഞ്ച് വയസ്സിൽ മൺമറയാറായിരുന്നു നിയോഗം. സ്വതേ അന്തർമുഖിയും ലോലഹൃദയയുമായിരുന്നു സ്മിത എന്ന് അടുത്തറിഞ്ഞവർ സാക്ഷ്യം വഹിക്കുന്നു. സ്നേഹിക്കപ്പെടാനും നെഞ്ചേറ്റാനുമുണ്ടെന്ന് അവർ ധരിച്ചിരുന്നവരൊക്കെ അവരുടെ ശരീരത്തിനോ പണത്തിനോ വേണ്ടി പറ്റിക്കൂടിയവർ ആയിരുന്നെന്ന തിരിച്ചറിവ് അവരെ വിഷാദത്തിന്റെ ഗർത്തത്തിലേക്ക് നയിച്ചിരുന്നിരിക്കാം.