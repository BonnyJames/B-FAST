---
author: Beaumaris
categories:
- Entertainment
comment_count: 0
date: 2022-10-21 14:38:25
draft: false
image: ''
like_count: 70067
share_count: 35466
tags:
- cv ramanpillai
- marthandavarma
- Prabhakaran Puthoor
title: പിന്നെ മാര്‍ത്താണ്ഡവര്‍മ്മ ഒരിക്കലും പെട്ടിയില്‍നിന്ന് പുറത്തുവന്നിട്ടില്ല,
  പാവം നിര്‍മ്മാതാവ്, വിറ്റുപെറുക്കി കടംവീട്ടി
view_count: 1315011
---

**കേസില്‍ കുരുങ്ങിയ മാര്‍ത്താണ്ഡവര്‍മ്മ** **(മലയാളത്തിന്‍റെ രണ്ടാം സിനിമ)** **Prabhakaran Puthoor** മലയാളഭാഷയിലെ രണ്ടാമത്തെ ചലച്ചിത്രമായിരുന്നു മാര്‍ത്താണ്ഡവര്‍മ്മ. പ്രശസ്ത ആഖ്യായികാകാരന്‍ സി.വി. രാമന്‍പിള്ളയുടെ മാര്‍ത്താണ്ഡവര്‍മ്മ എന്ന നോവലായിരുന്നു ആ സിനിമയ്ക്ക് ആധാരം. മലയാളത്തില്‍ ആദ്യമായി സിനിമയാക്കപ്പെട്ട നോവല്‍ എന്നുകൂടി നമുക്കിതിനെ വിശേഷിപ്പിക്കാം. പക്ഷേ സിനിമാഭ്രാന്ത് മൂത്ത് 'മാര്‍ത്താണ്ഡവര്‍മ്മ' സിനിമയാക്കാന്‍ ഇറങ്ങി പുറപ്പെട്ട നിര്‍മ്മാതാവിന് അംഗീകാരത്തിന് പകരം കടുത്ത അവഗണനയാണ് ലഭിച്ചത്. അദ്ദേഹത്തിന് കോടതി കയറി ഇറങ്ങേണ്ട ഗതികേടുമുണ്ടായി. 'വിഗതകുമാരന്‍' (ആദ്യ മലയാള സിനിമ) പുറത്തിറങ്ങിയതിന്‍റെ ആവേശത്തിലാണ് മാര്‍ത്താണ്ഡവര്‍മ്മ നിര്‍മ്മിക്കാന്‍ ചിലര്‍ തയ്യാറായത്.ഇതിന്‍റെയും തുടക്കം മാതൃഭൂമി പത്രത്തില്‍ ഒരു പരസ്യം നല്‍കിക്കൊണ്ടാണ്. ശ്രീചിത്ര സിനിമാകമ്പനിയുടെ പേരിലായിരുന്നു പരസ്യം. കമ്പനിയില്‍ ഓഹരി എടുക്കുന്നവര്‍ക്ക് സിനിമയിലഭിനയിക്കാം. നൂറുരൂപയാണ് ഓഹരി. കുറേപ്പേര്‍ ഓഹരിയെടുത്തുവെങ്കിലും തുടര്‍ന്ന് ഒരു അറിയിപ്പും ഉണ്ടായില്ല. ഏതാനും പേര്‍ കമ്പനിയുടെ മേല്‍വിലാസം തേടിപ്പിടിച്ചു. നാഗര്‍ കോവിലിലാണത്രെ ശ്രീചിത്ര ഫിലിം കമ്പനി. അങ്ങനെ ഓഹരിയെടുത്ത ചിലര്‍ നാഗര്‍കോവിലിലെത്തി. കൂട്ടത്തില്‍ തലശ്ശേരിക്കാരനായ ആണ്ടിയുമുണ്ടായിരുന്നു. (ഈ ആണ്ടിയാണ് പിന്നീട് മലയാളത്തില്‍ ആദ്യമായി ഒരു ചരിത്രകഥാപാത്രമായി അഭിനയിച്ചത്.) മാര്‍ത്താണ്ഡവര്‍മ്മയുടെ വേഷം ചെയ്ത ആണ്ടിയാണ് ജയദേവന്‍ എന്ന പേര് സ്വീകരിച്ചത് ആണ്ടിയുള്‍പ്പെടെയുള്ള സിനിമാ മോഹികള്‍ നാഗര്‍കോവിലിലെത്തിയപ്പോള്‍ അവിടെ ശ്രീചിത്രാ സിനിമാകമ്പനി എന്ന സ്ഥാപനം ക്ടുപിടിച്ച് അവിടെ തങ്ങി. ഏതാനും ദിവസത്തിനകം അഭിനയിക്കാരുടെ എണ്ണം പന്ത്രണ്ടായി വര്‍ദ്ധിച്ചു. സിനിമയുമായി ബന്ധപ്പെട്ട ഒരു പരിപാടിയും അവിടെ നടക്കുന്നതായി തോന്നിയില്ല. ഏതാനും ദിവസങ്ങള്‍ കഴിഞ്ഞപ്പോള്‍ കമ്പനിയുടെ കെട്ടിടം അതിന്‍റെ ഉടമ ഒഴിപ്പിച്ചു. താരങ്ങള്‍ വഴിയാധാരമായി. ആ ഘട്ടത്തിലാണ് ചൊക്കലിംഗംപിള്ള എന്ന വ്യക്തി രംഗത്തെത്തുന്നത്. ഇദ്ദേഹത്തിന് രാജകുടുംബവുമായി അടുപ്പമുണ്ടായിരുന്നത്രെ. പുള്ളിക്കാരന്‍റെ സഹായം മൂലം മറ്റൊരു കെട്ടിടം തരപ്പെടുത്തുകയും താരങ്ങള്‍ അവിടെ തമ്പടിക്കുകയും ചെയ്തു. ചര്‍ച്ചകള്‍ നടക്കുന്നതല്ലാതെ കാര്യങ്ങള്‍ക്ക് ഒരു ചലനവും ഉണ്ടായില്ല. ഇത്തരം ഒരനിശ്ചിതാവസ്ഥയിലാണ് സിനിമാക്കാരെ തേടി എം. സുന്ദരരാജ് എന്ന വ്യക്തിയുടെ അരങ്ങേറ്റം. അദ്ദേഹം സജീവമായി ചര്‍ച്ചയില്‍ പങ്കെടുക്കുകയും സിനിമ നിര്‍മ്മിക്കാന്‍ പണം മുടക്കാമെന്ന് സമ്മതിക്കുകയും ചെയ്തു. സി.വി. രാമന്‍പിള്ളയുടെ ചരിത്രാഖ്യായികയായ മാര്‍ത്താണ്ഡവര്‍മ്മ തന്നെ തെരഞ്ഞെടുത്തു. ചൊക്കലിംഗവും സുന്ദരരാജയും കൂടി മദ്രാസില്‍ പോയി ക്യാമറയും മറ്റും സംഘടിപ്പിച്ചുകൊണ്ടുവന്നു. അങ്ങനെ 1931 പകുതിയോടെ മാര്‍ത്താണ്ഡവര്‍മ്മയുടെ നിര്‍മ്മാണം ആരംഭിച്ചു. 1932 ല്‍ പ്രദര്‍ശം ആരംഭിക്കുകയും ചെയ്തു.അഭിനേതാക്കള്‍ക്ക് പ്രതിഫലം നല്‍കുന്നത് സംബന്ധിച്ച് ഒരു കരാറുമുണ്ടായിരുന്നില്ല. സിനിമ ഓടിക്കഴിഞ്ഞാല്‍ പ്രതിഫലം നല്‍കാമെന്ന് നിര്‍മ്മാതാവ് വാക്കുനല്‍കിയി. കൊല്ലം, ആലപ്പുഴ, കോഴിക്കോട് തുടങ്ങിയ സ്ഥലങ്ങളില്‍ പ്രദര്‍ശനം ആരംഭിച്ചെങ്കിലും എട്ടുദിവസം മാത്രമേ അതിനു കഴിഞ്ഞുള്ളു. എട്ടാം ദിവസം സിനിമയ്ക്ക് വിലങ്ങു വീണു. കേരളത്തിലോ പുറത്തോ സിനിമ പ്രദര്‍ശിപ്പിക്കാന്‍ പാടില്ലായെന്ന കോടതിവിധികേട്ട് നിര്‍മ്മാതാവ് സ്തംഭിച്ചു. മാര്‍ത്താണ്ഡവര്‍മ്മ നോവല്‍ പ്രസിദ്ധീകരിച്ച തിരുവനന്തപുരത്തെ കമലാലയം ബുക്കുഡിപ്പോക്കാരുടെ അനുമതിയില്ലാതെയാണ് സിനിമ എടുത്തത്. അവര്‍ സിനിമയ്ക്കെതിരെ കോടതിയില്‍ പോവുകയും കോടതി നിരോധന ഉത്തരവ് പുറപ്പടുവിക്കുകയും ചെയ്തു. പ്രസിദ്ധ അഭിഭാഷകനായ മള്ളൂര്‍ ഗോവിന്ദപ്പിള്ളയായിരുന്നു വക്കീല്‍. അപ്പീല്‍ കൊടുത്തെങ്കിലും ഫലമുണ്ടായില്ല. അങ്ങനെ ഒരുപറ്റം കലാകാരന്മാരുടെയും കലാകാരികളുടേയും ഹൃതയംകൊടുത്ത് നിര്‍മ്മിച്ച മലയാളത്തിലെ രണ്ടാമത്തെ സിനിമ എന്നെന്നേക്കുമായി പെട്ടിയിലായി. മലയാളത്തില്‍ ആദ്യമായി ഒരു നോല്‍ സിനിമയായതാണെന്ന് ഓര്‍ക്കണം. പിന്നെ മാര്‍ത്താണ്ഡവര്‍മ്മ ഒരിക്കലും പെട്ടിയില്‍നിന്ന് പുറത്തുവന്നിട്ടില്ല. പാവം സിനിമാ നിര്‍മ്മാതാവ്, ക്യാമറയും മറ്റ് ഉപകരണങ്ങളും വിറ്റുപെറുക്കി കടംവീട്ടി; സിനിമാരംഗത്തോടുതന്നെ വിടപറഞ്ഞു.