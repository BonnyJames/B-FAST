---
author: Beaumaris
categories:
- Entertainment
comment_count: 0
date: 2022-10-28 09:29:19
draft: false
image: https://cdn.boolokam.com/articles/2022/10/tttth.webp
like_count: 36567
share_count: 8394
tags:
- alancier
- appan movie
- Ramesh Perumpilavu
- Sunny Wayne
title: അപ്പൻ (ഇനിയും ചത്തില്ലേ...എന്ന ആകുലതയിൽ ഒരു ദേശം)
view_count: 498194
---

**അപ്പൻ (ഇനിയും ചത്തില്ലേ...എന്ന ആകുലതയിൽ ഒരു ദേശം)** **രമേഷ് പെരുമ്പിലാവ്** മജു സംവിധാനം ചെയ്ത് സണ്ണി വെയ്ൻ-അലൻസിയർ എന്നിവർ പ്രധാന കഥാപാത്രങ്ങളെ അവതരിപ്പിക്കുന്ന 'അപ്പൻ' എന്ന സിനിമ കാഴ്ചകൊണ്ട് മനസ്സിനെ കീറി മുറിക്കും.എത്ര സ്നേഹത്തോടെ ''അപ്പാ'' എന്ന് വിളിച്ചാലും ''എന്താടാ പരമ നാറി " എന്ന മറുവിളി മാത്രം കേട്ട് വളർന്ന മനസ്സുമുറിഞ്ഞ ഒരു മകൻ, "പൂതികൾ തീർക്കാൻ പറ്റിയാൽ ഇവിടെത്തന്നെയാണ് സ്വർഗ്ഗമെന്ന് " പറയുന്ന, എത്ര തീറ്റ കിട്ടിയിട്ടും വെറി മാറാത്ത വ്യാഘ്രരൂപമായൊരു അപ്പൻ.ആദ്യമായാണ് സിനിമയിൽ ഇങ്ങിനെ ഒരപ്പനേയും മകനേയും കാണുന്നത്. അപ്പൻ്റെ ക്രൂരതകളുടെ ശിക്ഷ പലപ്പോഴും ഏറ്റുവാങ്ങുന്ന നിസ്സഹായനായ ഒരു മകൻ. പുറത്തിറങ്ങി നടക്കാൻ പോലും കഴിയാത്ത നാണക്കേടിനാൽ വീട്ടിലും പറമ്പിലും മാത്രം ജീവിതം തള്ളിനീക്കുന്ന, റബർ ടാപ്പിംഗ് ജോലിക്കാരനായ നൂഞ്ഞ് എന്ന മകനിലൂടെ സണ്ണി വെയ്ൻ അഭിനയത്തിൻ്റെ ഉജ്ജ്വലമുഹൂർത്തങ്ങൾ പകർന്നാടുന്നുണ്ട്. അപ്പൻ്റെ ശാപ ശകാരവചനങ്ങൾ കേൾക്കേണ്ടി വരുമ്പോൾ, ചേർത്ത് പിടിക്കുന്ന ഒരു കുഞ്ഞു മകൻ കൂടി നൂഞ്ഞിനുണ്ട്. ചത്താലും തീരാത്ത പാരമ്പര്യത്തെ കുറിച്ചാണ് അയാളുടെ ആശങ്ക മുഴുവനും. പൂതികൾ തീരാത്തതിനാൽ അരയ്ക്ക് കീഴെ തകർന്നിട്ടും മരണത്തിന് ജീവിതത്തെ വിട്ടു കൊടുക്കാതെ ഒരു ഉടുമ്പിനെ പോലെ മുറുകെ പിടിച്ച് കിടക്കുന്ന അപ്പനായി അലൻസിയർ തൻ്റെ കരിയറിലെ ഏറ്റവും മികച്ച കഥാപാത്രമായി അരങ്ങു തകർക്കുകയാണ് ഓരോ സീനിലും.അരക്ക് കീഴെ തളർന്നതല്ല, അയാളുടെ ചെയ്തികളുടെ ഫലമായി ആരോ തല്ലി തളർത്തിയതാണ് ഇട്ടിയെന്ന ഈ അപ്പനെ. തിരിച്ചു കിട്ടിയ പാതി ഉടലിനെ കട്ടിലിൽ തള്ളി നീക്കുന്ന ഒരു അപ്പൻ. തൻ്റെ പാതി ഉടൽ കൂടി നിശ്ചലമാക്കാൻ ആരോ അവസരം പാത്ത് നടക്കുന്നത് അയാൾ മണത്തറിയുന്നുണ്ട്. അയാളുടെ സ്വത്തിനായി മരണം കാത്ത് നിൽക്കുന്ന ഭാര്യയിലോ മക്കളിലോ മരുമക്കളിലോ എല്ലാം അയാൾ കാലനേയും മരണത്തേയും മണക്കുന്നുണ്ട്. അവരെയൊക്കെ കൊന്നിട്ടായാലും വേണ്ടില്ല തനിക്ക് പൂതി തീരുംവരെ ഇനിയും ജീവിക്കണം. അതു മാത്രമാണ് അയാളുടെ ജീവിതാഭിലാഷം. ![](https://cdn.boolokam.com/articles/2022/10/tttth.webp)ഇത്തരം കറുത്ത നിറങ്ങളുള്ള ഒരുകുടുംബ ജീവിതത്തിലെ കാഴ്ചകളാണ് സിനിമയുടെ ഇതിവൃത്തം. നെഗറ്റീവ് ഷേഡുള്ള, കുടുംബത്തിന് അങ്ങേയറ്റം ശല്യമായ ഒരു അപ്പന്റെ വേഷമാണ് ചിത്രത്തിന്റെ ടൈറ്റിൽ കഥാപാത്രം തന്നെ ചെയ്യുന്ന അലൻസിയറുടേത്. സണ്ണി വെയ്‌നും ഗ്രെയ്സ് ആന്റണിയും മക്കളുടെ വേഷവും, അനന്യയും വിജിലേഷും മരുമക്കളുടെ വേഷവും ചെയ്യുന്ന ചിത്രത്തിൽ പോളി വത്സൻ അലൻസിയറുടെ ഭാര്യയുടെ വേഷത്തിൽ മികച്ച അഭിനയത്തിലൂടെ കടന്നുപോകുന്നു. ഭർത്താവിൻ്റെ കൊടും ക്രൂരതകളിൽ മനസ്സ് മരവിച്ച അമ്മവേഷമാണത്. താനെന്ന സ്ത്രീ ജീവിതത്തെ അപമാനപ്പെടുത്തിയാണ് ഭർത്താവിൻ്റെ അപരജീവിതങ്ങൾ എന്ന് കൺമുന്നിൽ കണ്ടിട്ടും പ്രതികരിക്കാൻ കഴിയാത്ത നിസ്സഹായത ആ അമ്മയുടെ മുഖത്ത് എപ്പോഴും കാണാം. ഒപ്പം മകൻ്റെ സമാധാനത്തിനായി പ്രാർത്ഥനകളും. പുതുമുഖ താരമായ രാധിക രാധാകൃഷ്ണനും ഷീലയെന്ന ശ്രദ്ധേയമായ ഒരു കഥാപാത്രത്തെ അവതരിപ്പിക്കുന്നുണ്ട്. കഥയെ വഴിത്തിരിച്ചുവിടുന്ന ഈ കഥാപാത്രത്തിൻ്റെ ഭൂതകാലവും സിനിമയുടെ ഗതിയെ നയിക്കുന്നുണ്ട്. എല്ലാ പ്രധാന കഥാപാത്രങ്ങളും ഒരേ സമയം ചിത്രത്തിൽ നെഗറ്റീവ് സ്വഭാവവും നിസ്സഹായതയും പുലർത്തുന്നുണ്ട് എന്ന പ്രത്യേകതയും അപ്പൻ എന്ന സിനിമക്കുണ്ട്. സംവിധായകൻ മജുവും ആർ ജയകുമാറുമാണ് കഥ, തിരക്കഥ, സംഭാഷണം എന്നിവ ചെയ്തിരിക്കുന്നത്. മലയാള സിനിമയിൽ ഒരിക്കൽ കൂടി ജീവിതഗന്ധിയായ പച്ച മനുഷ്യരുടെ ജീവിതം ആവിഷ്ക്കരിക്കുന്നതിൽ സംവിധായകനും കൂട്ടുകാരും വിജയിച്ചിരിക്കുന്നു.പപ്പു, വിനോദ് ഇല്ലമ്പള്ളി എന്നിവർ ഛായാഗ്രഹണവും കിരൺ ദാസ് എഡിറ്റിംഗും നിർവഹിച്ചു. അൻവർ അലിയും വിനായക് ശശികുമാറും ചേർന്ന് ഒരുക്കിയ വരികൾക്ക് ഡോൺ വിൻസെന്റ് സംഗീതസംവിധാനം നിർവഹിച്ചിരിക്കുന്നു.