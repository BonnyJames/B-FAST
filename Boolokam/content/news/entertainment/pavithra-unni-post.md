---
author: Beaumaris
categories:
- Entertainment
comment_count: 0
date: 2022-07-12 04:44:23
draft: false
image: https://cdn.boolokam.com/articles/2022/07/hrhrhhr.jpg
like_count: 77013
share_count: 31746
tags:
- cinema
- Featured
- Indian Cinema
- Pavithra Unni
title: യുവാക്കൾ ഈ റഫ് ആൻഡ് ടഫ് ആണുങ്ങളെ ആരാധനയോടെ കാണുന്നതിന്റെ കാരണമെന്താകും ?
view_count: 1757977
---

**അടി, ഇടി, ചോര… മനുഷ്യന്റെ പ്രാകൃത കാമനകൾ** **പവിത്ര ഉണ്ണി** സിനിമയെ സിനിമ ആയി കാണുന്നവർ തുടർന്ന് വായിക്കേണ്ടതില്ല. കടുവ വിവാദത്തിലെ ന്യായീകരണ കമെന്റുകൾ പലതും കണ്ടപ്പോൾ തോന്നിയ ഒരു കാര്യം. എന്ത് കൊണ്ട് അടി, ഇടി, ചോര, അക്രമം, റേപ്പ്, നിയമലംഘനം, ക്രൂരമായ കൊലപാതകം, ഡ്രഗ് മാഫിയ പോലുള്ളവ വിഷയമാകുന്ന സിനിമകൾ ചിലർക്ക്, പ്രത്യേകിച്ച് പുരുഷന്മാർക്ക് കൂടുതൽ അഡ്രെനാലിൻ റഷ് നൽകുന്നു എന്ന ചോദ്യം നിങ്ങൾ ഒരിക്കൽ എങ്കിലും ചോദിച്ചിട്ടുണ്ടോ? എന്നാൽ അതിന്റെ ഉത്തരം തേടി പോകേണ്ടത് പ്രാകൃത മനുഷ്യരിലേക്കും പരിണാമത്തിലേക്കുമാണ്. ആദിമ മനുഷ്യർ വേട്ടക്കാരൻ ആയിരുന്നു. അയാളുടെ അതിജീവനം തന്നെ അടിയും ഇടിയും ഉണ്ടാക്കി ആയിരുന്നു. അവൻ എല്ലാം നേടിയത് അടി ഉണ്ടാക്കിയാണ്. ഭൂമി, അധികാരം, പെണ്ണ്…എല്ലാം നേടുന്നത് അടിയുണ്ടാക്കിയാണ്. കൈയൂക്കുള്ളവൻ കാര്യക്കാരൻ എന്നതാണ് പുരുഷ ഗണത്തിന്റെ ചരിത്രം. ചെറിയ കൂട്ടങ്ങളിൽ ഉണ്ടാകുന്ന അടികൾ മുതൽ വലിയ യുദ്ധങ്ങൾ വരെ…അടിച്ചു നേടിയതാണ് അവന്റെ എല്ലാം. ഇനി ആധുനിക പുരുഷനിൽ എത്തിയാലും എത്ര കണ്ട് നഗരവൽക്കരണവും പുരോഗമനവും ശീലിച്ചാലും ഈ പ്രാകൃത കാമന അവിടെ തന്നെയുണ്ട് എന്നാണ് കാണാൻ സാധിക്കുക. റോഡിൽ ഡ്രൈവിങ്ങിനിടയിൽ മത്സര ഓട്ടം നടത്തുമ്പോൾ, ഒന്ന് പറഞ്ഞു രണ്ടിന് അടി ഉണ്ടാക്കുമ്പോൾ, തെറിഎന്നത് ഓൺലൈൻ മുതൽ ഓഫ്‌ലൈൻ വരെ സാധാരണ സംവാദ ഭാഷയാകുമ്പോൾ, അടിയും ഇടിയും ചോരക്കളിയുമുള്ള സിനിമകൾ കോടികൾ നേടുമ്പോൾ ഒക്കെ ആ പ്രാകൃത മനുഷ്യൻ അവരിൽ സന്തോഷിക്കുന്നുണ്ട്. അതിന് മാത്രം നല്കാൻ സാധിക്കുന്ന ലഹരി അത്രയധികം അവനെ മത്തു പിടിപ്പിക്കുന്നത് കൊണ്ടാണ് അത്തരം സിനിമകൾക്ക് വീണ്ടും വീണ്ടും മാർക്കറ്റ് ഉണ്ടാകുന്നതെന്ന് തോന്നുന്നു. ലോകമെങ്ങും ഏറ്റവും കൂടുതൽ പ്രേക്ഷകർ ഉള്ളത് അടിപ്പടങ്ങൾക്കും ഫൈറ്റിങ് ഗെയിമുകൾക്കുമാണ്. തീയേറ്റർ ഓഡിയൻസിന്റെ ഭൂരിപക്ഷവും ആണുങ്ങളാണ് എന്നതും ഇതിനോട് ചേർത്ത് വായിക്കണം. കാണുംതോറും കൂടുതൽ ഭീകരമായ ഫൈറ്റുകൾ അടുത്ത സിനിമയിൽ കാണാൻ ആഗ്രഹിക്കുന്നു അവർ. ഒരു തരം ലഹരി തന്നെയാണ് ഈ അക്രമത്തിനോടും ഭീകരതയോടുമുള്ള ഈ ആസക്തി. യഥാർത്ഥ ജീവിതത്തിൽ അവർ ആരാധനയോടെ കാണുന്നതും ഈ റഫ് ആൻഡ് ടഫ് ആണുങ്ങളെയാണെന്ന് തോന്നുന്നു. അതാണ് മാസ്‌ക്കുലിനിറ്റി എന്ന് സമൂഹവും കല്പിച്ചു വയ്ക്കുന്നു. ![](https://cdn.boolokam.com/articles/2022/07/hrhrhhr.jpg)ആർദ്രത ഉള്ളവൻ, അക്രമം ഇഷ്ടമില്ലാത്തവൻ, അടിപ്പടം കാണാത്തവൻ ആണല്ല എന്നും സമൂഹം കല്പിച്ചു വയ്ക്കും. ചാനൽ ചർച്ചകളിൽ പോലും തർക്കവും തെറി വിളിയുമാണ് റേറ്റിംഗ് കൂടുതൽ നേടുന്നത്. ബിഗ് ബോസിലെ ഡോക്ടറുടെ മാസ്സ് ഭീഷണി വീഡിയോ ഒക്കെ വൈറൽ ആകുന്ന നാടാണിത്. നമുക്ക് ആധുനിക മനുഷ്യരെപ്പോലെ സംവദിക്കാൻ ആവില്ലേ? കുട്ടികളിൽ വയലന്റ് ഗെയിമുകളും ദൃശ്യങ്ങളും വിപരീത സ്വാധീനം ഉണ്ടാക്കുന്നുണ്ട് എന്ന് നമ്മൾ വായിച്ചിട്ടുണ്ട്. മുതിർന്നവരിലും ഇത് സ്വാധീനം ചെലുത്തുന്നുണ്ടോ? സത്യത്തിൽ എന്താണ് ഈ വയലന്റ് സിനിമകൾ ബാക്കിയാക്കുന്നത്? ഇത്തരം സിനിമകൾ ഇഷ്ടപ്പെടുന്ന ആണുങ്ങളോടാണ് ചോദ്യം. നിങ്ങളുടെ വലിയ ഫാന്റസികളാണോ ഇത്തരം നായകന്മാർ? എന്താണ് ഈ അടിപ്പടങ്ങൾ നിങ്ങൾക്ക് നൽകുന്ന ആസ്വാദനം? വ്യക്തിപരമായ അനുഭവങ്ങൾ കമെന്റ് ചെയ്യൂ. ഇത് ആരുടെയും ആസ്വാദന നിലവാരം അളക്കാനോ മോശമാക്കാനോ ഉള്ള ചോദ്യമല്ല. കമെന്റ് ചെയ്യുന്നവർ വിഷയാടിസ്ഥാനത്തിൽ സംവദിക്കുമെന്ന് പ്രതീക്ഷിക്കുന്നു.