---
author: Beaumaris
categories:
- Entertainment
comment_count: 0
date: 2022-08-16 15:13:17
draft: false
image: https://cdn.boolokam.com/articles/2022/08/33TTTT.jpg
like_count: 152548
share_count: 54051
tags:
- GARGI MOVIE
- sai pallavi
title: സായി പല്ലവിയുടെത് അത്യുഗ്രൻ പ്രകടനമെന്ന് ഏവരും ഒരേ സ്വരത്തിൽ പറയുന്നു
view_count: 1934071
---

**Sanuj Suseelan** തൊണ്ണൂറുകളിൽ കൽക്കത്ത നഗരത്തെ പിടിച്ചുകുലുക്കിയ ധനൻജോയ് ചാറ്റർജി കേസിനോടും ആ കേസ് ആസ്പദമാക്കി പിന്നീട് വന്ന ധനഞ്ജയ് എന്ന ബംഗാളി സിനിമയോടും പ്രചോദനം കൊണ്ടാണ് ഗൗതം രാമചന്ദ്രൻ ഈ ചിത്രം ഒരുക്കിയിരിക്കുന്നത്. (ആ കേസ് എന്താണെന്നറിയാത്തവരും ആ സിനിമ കാണാത്തവരും ഗാർഗി കണ്ടതിനു ശേഷം മാത്രം അതിനു ശ്രമിക്കുക ). ഇനി കണ്ടിട്ടുണ്ടെങ്കിലും സാരമില്ല. ചിത്രത്തിന്റെ രണ്ടാം പകുതിയും ക്ലൈമാക്‌സും കാതലായ മാറ്റങ്ങൾ വരുത്തിയാണ് ചെയ്തിരിക്കുന്നത്. മിഷ്‌കിന്റെ അസിസ്റ്റന്റ് ഡയറക്ടർ ആയിരുന്ന ഗൗതമിന്റെ ആദ്യ ചിത്രം നിവിൻ പോളി നായകനായ റിച്ചിയായിരുന്നു. ഈ ചിത്രത്തിന്റെ നിർമാതാക്കളിൽ ഒരാൾ നടിയായ ഐശ്വര്യ ലക്ഷ്മിയാണ്. ഐശ്വര്യ ഇതിൽ ഒരു കാമിയോ റോൾ ചെയ്തിട്ടുമുണ്ട്. ഒരു സാധാരണ മനുഷ്യനെ അസ്വസ്ഥപ്പെടുത്തുന്ന, വിഷമിപ്പിക്കുന്ന രംഗങ്ങൾ ചിലതുള്ള ഒരു സിനിമയാണിത്. നമ്മുടെ ചുറ്റിനുമുള്ള ലോകത്തിൽ പതിയിരിക്കുന്ന വിഷമുള്ളുകളെക്കുറിച്ചുള്ള ശക്തമായ ഒരു ഓർമ്മപ്പെടുത്തലുമാണ് ഈ ചിത്രം. ![](https://cdn.boolokam.com/articles/2022/08/33TTTT.jpg)സായി പല്ലവിയുടെ അത്യുഗ്രൻ പ്രകടനമാണ് ഈ സിനിമയുടെ പ്രധാന ആകർഷണം. ഗാർഗിയായി സ്‌ക്രീനിൽ ജീവിക്കുകയാണ് സായിപല്ലവി. സായി മാത്രമല്ല ഒരുവിധം എല്ലാ അഭിനേതാക്കളും മത്സരിച്ചുള്ള അഭിനയമാണ് കാഴ്ച വച്ചിരിക്കുന്നത്. കാളി വെങ്കട്ട്, ആർ എസ് ശിവാജി, കവിതാലയ കൃഷ്ണൻ എന്നിവരെക്കൂടാതെ ഞാനൊക്കെ സ്‌കൂളിൽ പഠിക്കുമ്പോൾ തിരക്കുള്ള താരമായിരുന്ന ലിവിങ്‌സ്റ്റണെ വീണ്ടും നല്ലൊരു റോളിൽ കാണാൻ പറ്റി. മനോഹരമായി ഈ വേഷം അദ്ദേഹം അവതരിപ്പിച്ചിട്ടുണ്ട്. വലിയ അവകാശവാദങ്ങളൊന്നുമില്ലാതെ രാഷ്ട്രീയം പറയേണ്ടിടത്ത് അത് പറയാനും ഈ സിനിമയ്ക്ക് സാധിക്കുന്നുണ്ട്. ഇതിലെ ഒരു ജഡ്ജ് കഥാപാത്രം ഒരു ട്രാൻസ് ജഡ്ജ് ആണ്. യഥാർത്ഥത്തിൽ ഒരു ട്രാൻസ്ജൻഡർ ആയ സുധയാണ് ആ വേഷം അവതരിപ്പിച്ചിരിക്കുന്നതും. ശക്തമായ ഒരു വേഷമാണ്. സുധയുടെ ചില ഡയലോഗുകൾ സിനിമ കാണുന്ന ഓരോരുത്തരിലുമാണ് ചെന്ന് തറയ്ക്കുന്നത്. Sony Liv ലാണ് ചിത്രം സ്ട്രീം ചെയ്യുന്നത്. തീർച്ചയായും കാണുക.