---
author: Beaumaris
categories:
- Entertainment
comment_count: 0
date: 2023-09-26 06:59:40
draft: false
image: https://cdn.boolokam.com/articles/2023/09/wfwff.jpeg
like_count: 93125
share_count: 26561
tags:
- '''I''m not scared'
- review
title: വലിയ കുഴിയ്ക്കുള്ളിൽ മിക്കേൽ കാണുന്നതെന്താണ് ?
view_count: 2177659
---

കുട്ടികളെ കേന്ദ്ര കഥാപാത്രങ്ങളാക്കി ഇറങ്ങിയിട്ടുള്ള ഒരുപാട് ത്രില്ലെർ ചിത്രങ്ങൾ നമ്മൾ കണ്ടിട്ടുണ്ട്. ആ കൂട്ടത്തിലേക്ക് ഉൾപ്പെടുത്താവുന്ന ചിത്രമാണ് 2003 ൽ പുറത്തിറങ്ങിയ ഇറ്റാലിയൻ ഭാഷ സംസാരിക്കുന്ന **'I'm not scared'.** സ്വർണ്ണ നിറമാർന്ന് വിളഞ്ഞു നിൽക്കുന്ന ഗോതമ്പു പാടം കൊണ്ട് ചുറ്റപ്പെട്ട, വളരെ കുറച്ചു കുടുംബങ്ങൾ മാത്രം താമസിക്കുന്ന ആ ഗ്രാമത്തിലെ കുട്ടിപ്പട്ടാളത്തിലെ ഒരുവനാണ് പത്തു വയസ്സുകാരനായ മിക്കേൽ. ഒരു ദിവസം കൂട്ടുകാരോടൊന്നിച്ച് കളിക്കുന്നതിനിടയിൽ അവർ നടത്തിയ ഓട്ട മത്സരം അവരെ കൊണ്ടെത്തിക്കുന്നത് അങ്ങ് ദുരെ ഗ്രാമത്തിന്റെ ഒരു മൂലയിൽ ആരും കടന്ന് ചെന്നിട്ടില്ലാത്ത ഉപേക്ഷിക്കപ്പെട്ട ഒരു കെട്ടിടത്തിൽ ആണ്. അവിടുത്തെ അവരുടെ കളിയെല്ലാം കഴിഞ്ഞ് സന്ധ്യയാകാൻ നേരം അവർ തിരിച്ചു പോരുന്നു. വഴിയിൽ വെച്ചാണ് തന്റ്റെ കണ്ണട ആ കെട്ടിടത്തിൽ മറന്ന് വെച്ചത് മിക്കേലിനോട് അവന്റെ കുഞ്ഞനിയത്തി പറയുന്നത്. കണ്ണടയെടുക്കാനായി മിക്കേൽ വീണ്ടും ആ കെട്ടിടത്തിലേക്ക് തിരിച്ചു പോവുന്നു. ![](https://cdn.boolokam.com/articles/2023/09/wfwff.jpeg)യാദൃശ്ചികമായി മിക്കേൽ അവിടെയൊരു വലിയ കുഴി കാണുകയാണ്. ഷീറ്റു കൊണ്ട് മൂടിയിട്ടിരിക്കുന്ന ആ കുഴിയുടെ മറ പതുക്കെ ഉയർത്തി അതിനുള്ളിലേക്ക് നോക്കുമ്പോൾ അവൻ അമ്പരന്ന് പോവുന്നു. ആ കുഴിയുടെ ഉള്ളിലേക്ക് അരിച്ചിറങ്ങിയ സൂര്യപ്രകാശത്തിൽ അതിനുള്ളിൽ ചങ്ങലയിൽ ബന്ധിപ്പിച്ച ഒരു കാൽ അവൻ കാണുന്നു. ഒന്നുടെ സൂക്ഷിച്ചു നോക്കുമ്പോൾ അതിന് അനക്കമുള്ളതായി അവൻ മനസിലാക്കുന്നു. പെട്ടന്നാണ് അവനെ ഞെട്ടിച്ചു കൊണ്ട് ആ കാലിന്റെ ഉടമസ്ഥനായ അവന്റെ സമപ്രായക്കാരനായ ഒരു കുട്ടിയുടെ മുറിവേറ്റ മുഖം അവന് മുന്നിൽ പ്രത്യക്ഷമാവുന്നത്. പെട്ടന്നുള്ള ആ കാഴ്ചയിൽ ഞെട്ടി വിറച്ച മിക്കേൽ അവിടെ നിന്നും നിലവിളിച്ചു കൊണ്ട് ഓടിപ്പോവുന്നു. ![](https://cdn.boolokam.com/articles/2023/09/ewfw.jpg)എന്നാൽ വീട്ടിലെത്തിയ അവന് ഉറക്കം വരുന്നില്ല. ആ കുട്ടിയുടെ മുഖം അവന്റെ മനസ്സിൽ നിന്നും മായുന്നുണ്ടായിരുന്നില്ല. ആദ്യത്തെ അവന്റെ ഭയം പിന്നീട് ആകാംക്ഷയാവുന്നതും അത് പിന്നീട് ആ കുട്ടിയോടുള്ള അനുകമ്പയായി മാറിയതും പെട്ടന്നായിരുന്നു. തനിച്ചു വീണ്ടും മിക്കേൽ ആ കെട്ടിടത്തിലേക്ക് അവനെ കാണാനായി പോവുന്നു, ഒരു തവണയല്ല ഒരുപാട് തവണ. അവന് വേണ്ട വെള്ളവും ഭക്ഷണവുമെല്ലാം രഹസ്യമായി മിക്കേൽ എത്തിച്ചു കൊടുക്കുന്നു. അവർക്കിടയിൽ അങ്ങനെ പുതിയൊരു സൗഹൃദം പൂവിടുന്നു. പതിയെ പതിയെ ആ കുട്ടിയെക്കുറിച്ചുള്ള രഹസ്യങ്ങൾ ഓരോന്നായി മിക്കേൽ മനസ്സിലാക്കുകയാണ്, കൂടെ പ്രേക്ഷകനും. അവൻ ആ കുഴിയിൽ ബന്ധനസ്ഥനാവാനുള്ള കാരണവും, അതിന് പിന്നിൽ ആ ഗ്രാമവാസികൾക്കുള്ള പങ്കുമാണ് ചിത്രം പിന്നീട് പറയുന്നത്. ആദ്യാവാസനം ഫ്രെയ്മുകളിൽ നിറഞ്ഞു നിൽക്കുന്ന നയന മനോഹരമായ ദൃശ്യങ്ങളാണ് ഈ ചിത്രത്തിന്റെ വലിയൊരു പ്രത്യേകത. https://youtu.be/-SZ9nqoeJ0g കുട്ടികളുടെ കളിയും ചിരിയും അവരുടെ കുസൃതിത്തരങ്ങളും നിഷ്കളങ്കതയും വശ്യമനോഹരമായ ഗ്രാമീണ ഭംഗിയും അല്പം ത്രില്ലിംഗ് എലെമെന്റ്സും എല്ലാം ചേർത്ത് തയ്യാറാക്കിയിരിക്കുന്ന മനോഹരമായ ഒരു ചിത്രമാണ് I'm not scared. അവസാനത്തിൽ കണ്ണും മനസ്സും നിറക്കുന്നൊരു ക്ലൈമാക്സും .കണ്ട് നോക്കു. നിങ്ങൾക്കിഷ്ട്ടപ്പെടും .