---
author: Beaumaris
categories:
- Entertainment
comment_count: 0
date: 2022-08-31 12:44:23
draft: false
image: https://cdn.boolokam.com/articles/2022/08/fwgggg-5.jpg
like_count: 65882
share_count: 24703
tags:
- Bineesh K Achuthan
- insraprastham
- Jayaram
- mammootty
- mohanlal
- onam 1996
- SURESHGOPI
- the prince
- thoovalkkottaram
- yuvathirkki
title: മമ്മൂട്ടി, മോഹൻലാൽ, സുരേഷ്‌ഗോപി ചിത്രങ്ങളെ ജയറാം ഒറ്റയ്ക്ക് നിന്ന് തോൽപിച്ച
  1996 ഓണം
view_count: 961510
---

**Bineesh K Achuthan** മലയാള സിനിമയിലെ പ്രധാന റിലീസ് സീസണുകളിൽ ഒന്നാണ് ഓണം. ഓണം വിപണി ലക്ഷ്യമാക്കി ഓണത്തിന് മുമ്പും ശേഷവുമായി ധാരാളം ചിത്രങ്ങൾ ഒരുമിച്ച് റിലീസാകാറുണ്ട്. പല ബിഗ് ബജറ്റ് സൂപ്പർതാര ചിത്രങ്ങളും ഓണ വിപണി മുന്നിൽ കണ്ടാണ് റിലീസ് ഡേറ്റ് തീരുമാനിക്കുന്നത് പോലും. എന്നാൽ അപൂർവമായിട്ടാണെങ്കിലും വമ്പൻ ഹൈപ്പിൽ വരുന്ന ഇത്തരം ബിഗ് ബജറ്റ് സൂപ്പർ താര ചിത്രങ്ങളെ അട്ടിമറിച്ച് കൊണ്ട് താരതമ്യേന ചെറിയ ബജറ്റിലുള്ള താര രഹിത ചിത്രങ്ങൾ വിജയം നേടാറുണ്ട്. എന്റെ ഓർമ്മയിലെ അത്തരത്തിലുള്ള ഒരു സീസണായിരുന്നു 1996 - ലെ ഓണം. ഓണ വിപണി മുന്നിൽ കണ്ട് ഒരാഴ്ച്ചക്കുള്ളിൽ ഏകദേശം 5 മലയാള ചിത്രങ്ങളാണ് അന്ന് റിലീസായത്. ഒപ്പം തന്നെ ഒരു തമിഴ് ചിത്രവും. മമ്മൂട്ടിയുടെ ഇന്ദ്രപ്രസ്ഥം, മോഹൻലാലിന്റെ ദി പ്രിൻസ്, സുരേഷ് ഗോപിയുടെ യുവതുർക്കി, ജയറാമിന്റെ തൂവൽ കൊട്ടാരവും ദില്ലിവാല രാജകുമാരനും. ഒപ്പം, കെ.ടി.കുഞ്ഞുമോൻ നിർമ്മിച്ച് ബിഗ് ബജറ്റ് തമിഴ് ചിത്രം കാതൽ ദേശവും. ജയറാമിന്റെ രണ്ട് ചിത്രങ്ങളും മറ്റ് ചിത്രങ്ങളെ അപേക്ഷിച്ച് താരതമ്യേന കുറഞ്ഞ ബജറ്റിലുള്ളവയായിരുന്നു. എന്നാൽ പൂർണ്ണമായും അന്യ സംസ്ഥാനങ്ങളിൽ ചിത്രീകരിക്കുകയും അന്യഭാഷാ പ്രേക്ഷകരെ കൂടി ലക്ഷ്യം വക്കുകയും ചെയ്യത്തക്കവിധം ഉയർന്ന ബജറ്റിലായിരുന്നു മറ്റ് ചിത്രങ്ങളെല്ലാം തന്നെ. ![](https://cdn.boolokam.com/articles/2022/08/fwgggg-5.jpg)യുവ പ്രേക്ഷകരെല്ലാവരും റിലീസ് വേളയിൽ ബിഗ് ബജറ്റിലുള്ള മൂന്ന് സൂപ്പർ താര ചിത്രങ്ങൾക്കും തമിഴ് ചിത്രത്തിനും ഇടിച്ചു കയറി. കേവലം കെട്ടു കാഴ്ച്ചകളിലുപരി കാമ്പുള്ള ഒരു കഥയോ കഥാ സന്ദർഭങ്ങളോ ഇല്ലാത്ത ആ ചിത്രങ്ങളെല്ലാം താമസിയാതെ തന്നെ പ്രേക്ഷകാഭിപ്രായം എതിരായി ബോക്സ് ഓഫീസ് ദുരന്തങ്ങളായി മാറി. അതേസമയം നർമ്മത്തിൽ പൊതിഞ്ഞ സാധാരണക്കാരന്റെ കഥയുമായി വന്ന ജയറാമിന്റെ തൂവൽ കൊട്ടാരം അട്ടിമറി വിജയം നേടി. ഒപ്പം തന്നെ ദില്ലിവാല രാജകുമാരനും. ലോഹിതദാസിന്റെ രചനയിൽ സത്യൻ അന്തിക്കാട് സംവിധാനം ചെയ്ത തൂവൽ കൊട്ടാരം അങ്ങനെ ഓണം വിന്നറായി മാറി.