---
author: Beaumaris
categories:
- Entertainment
comment_count: 0
date: 2022-09-13 15:14:48
draft: false
image: ''
like_count: 58080
share_count: 6197
tags:
- bijumenon
- oru thekkan thallu case
- അജയൻ കരുനാഗപ്പള്ളി
title: '"ഓ..ഒരു തല്ലിൽ തീരാവുന്ന സംഗതിയേയുള്ളു "എന്ന പൂർവ്വകാല പ്രയോഗങ്ങളിൽ മനുഷ്യനൈർമ്മല്യത്തിന്റെ
  ഇരമ്പമാണ് കേൾക്കാനാവുക'
view_count: 1222664
---

**അജയൻ കരുനാഗപ്പള്ളി** സംവിധായകന്റെ കലയാണ് സിനിമ എന്ന് ഉശിരോടെ പ്രവൃത്തിസാക്ഷ്യം ചെയ്ത പ്രതാപികളുടെ കാലമായിരുന്നു എൺപതുകൾ. ആ എൺപതുകളുടെ പകർത്തിയെഴുത്ത് അഭ്രപാളിയിലേക്ക് ഒരിക്കൽ കൂടി നിർവ്വഹിക്കപ്പെടുമ്പോൾ ആ ഉശിരിന്റെ സ്മരണകൾ അതൊന്നിലേക്ക് വിരുന്നെത്തുക എന്നത് ഒരു കാവ്യനീതി തന്നെയാവണമല്ലോ..?ഒരു തെക്കൻ തല്ലു കേസ് എല്ലാ അർത്ഥത്തിലും സംവിധായകന്റെ സിനിമയാണ്.. ജി.ആർ.ഇന്ദുഗോപൻ എഴുതിയ "അമ്മിണിപ്പിള്ള വെട്ടുകേസ്‌" എന്ന ചെറുകഥയെ ഉപജീവിച്ചു രാജേഷ് പിന്നാടൻ ആണ് തിരക്കഥ എഴുതിയിരിക്കുന്നത്.എൻ .ശ്രീജിത്തിന്റെ പ്രഥമ സംവിധാന സംരംഭമാണിത്.അയാളുടെ വിരൽ മടക്കിൽ ഞാന്നു തൂങ്ങുന്ന കളിപ്പാവകളായി കഥാപാത്രങ്ങളും, പ്രകൃതിയും, പ്രകാശവും, ശബ്ദമിശ്രണവും അഴകളവുകൾ തീർക്കുന്ന സുന്ദരസാക്ഷ്യത്തിലേക്കാണ് പ്രേക്ഷകൻ മിഴി നാട്ടുന്നത്. ചിത്രത്തിലെ ആർട്ട്‌ ഡിപ്പാർട്മെന്റ് ഫലപ്രദമായി ഉപയോഗിക്കുകയോ വിന്യസിക്കുകയോ ചെയ്തിരിക്കുന്ന പ്രോപ്പർട്ടികളുടെ കൃത്യത, സംഭാഷണങ്ങളിലും ഗാനങ്ങളിലും മനുഷ്യവേഷ-ചേഷ്ടകളിലും, ഉചിതസ്വീകാര്യം ചെയ്തിരിക്കുന്ന കഥാകാലികമായ പ്രാദേശികത തുടങ്ങിയവയൊക്കെയും മഹാഗവേഷണത്തിന്റെ വിയർപ്പ് മണക്കുന്ന ഉത്പന്നങ്ങളാണ്.മഹാസമുദ്രത്തിന്റെ ആഴങ്ങളിൽ പ്രകൃതി പ്രതിഭാസങ്ങളെ ചെറുത്ത്‌ കായികാദ്ധ്വാനം നടത്തി പുലർന്നിരുന്നവർ തീയായി സ്വയം എരിഞ്ഞു തീരാതിരുന്നതിൽ അക്കൂട്ടർ പാരമ്പര്യപഴക്കമോടെ പുറത്തെടുത്ത Pressure relief ന്റെതായ ചിലയിനം valve opening ടിപ്സുകൾ പ്രബലമായ പങ്കു വഹിച്ചിരുന്നു.അന്തിക്കള്ളിന്റെ ചങ്ങാത്തം,അന്ധവിശ്വാസം എന്നിവകൾ പോലെ വന്യവികാരങ്ങളെ ഉള്ളിൽ കാക്കാതെ പിറവിയിലെ പുറംതള്ളുന്ന നടപ്പുരീതിയും ഒരു വിജയസൂചനയായിരുന്നു. ഒരാശയത്തോടോ വ്യക്തിയോടോ തോന്നുന്ന പകയും പ്രതിഷേധവും പ്രതീകാത്മകതയോടെ ഒരു മനുഷ്യചെകിടിൽ പൊട്ടിച്ചു തീർക്കുമ്പോൾ യുദ്ധാനന്തര നിർവൃതിയെ നുകരുമായിരുന്ന അന്നത്തെ സാഫല്യജന്മങ്ങൾ യഥാർത്ഥത്തിൽ എത്രയധികം രക്തചൊരിച്ചിലുകളെയാണ് അങ്ങനെ അങ്ങനെ നേർപ്പിച്ച് ഇല്ലാതാക്കിയത്..വിദ്യാർജ്ജനത്തിന്റെ മഹാപീഠം കയറിയവനും അല്ലാത്തവനും അഭിമാനത്തിനു വൻവില കല്പിച്ചിരുന്ന കാലമായിരുന്നതിനാൽ തല്ല് എന്നത് അനിവാര്യമായ പരിസമാപ്തിയും സന്ധിസമവാക്യം പോലുമായി വിലസിയിരുന്നു . "മഹേഷിന്റെ പ്രതികാരം" ആ ഇനത്തിലെ റഫറൻസ് ആയി പരിഗണിക്കാവുന്ന ഒന്നാണ്. "ഓ..ഒരു തല്ലിൽ തീരാവുന്ന സംഗതിയേയുള്ളു "എന്ന പൂർവ്വകാല പ്രയോഗങ്ങളിൽ മനുഷ്യനൈർമ്മല്യത്തിന്റെ ഇരമ്പമാണ് കേൾക്കാനാവുക. കൊള്ളുന്നവൻ, ഉറുമ്പു കടിക്കുന്ന അത്രേമേ വേദനയുള്ളു എന്ന് അനുഭവം പങ്കു വെക്കുന്ന അമ്മിണിപിള്ളയുടെ തല്ല് പരമലക്ഷ്യം കാത്തു ഓരോങ്ങലായി കാത്തു കിടന്നത് ആരെയാണോ അയാൾ നവവരന്റെ ഒന്നാന്തരം മേലങ്കി അണിഞ്ഞു കതിർമണ്ഡപത്തിൽ ആൾക്കൂട്ടമദ്ധ്യത്തിൽ നിൽക്കവേ അവസാനിക്കുന്ന സിനിമയിലെ കഥയുടെ യാത്രാപഥം തന്നെയാണ് പ്രേക്ഷകന്റെ കാഴ്ച്ചാനീളം. ആ യാത്രയ്ക്കായി നമ്മെ സജ്ജരാക്കാൻ സംവിധായകൻ സമാഹരിക്കുന്ന സജ്ജീകരണങ്ങളും, ചെലവഴിക്കുന്ന അദ്ധ്വാനങ്ങളും ചില്ലറയല്ല എന്നിരിക്കെ വിജയപഥം അണയുന്നത് സിനിമ എന്ന സമീകൃതകലാരൂപം തന്നെ ആണെന്നതാണ് ഇതിന്റെ ആകെ തുക. അമ്മിണി പിള്ള, രുഗ്മിണി, പൊടിയൻപിള്ള , വാസന്തി,ലോപ്പസ്, പ്രഭക്കുട്ടൻ, കുഞ്ഞിപ്പക്കി അങ്ങനെ പേരുള്ളതും പേരില്ലാത്തതുമായ കഥയിലെ എല്ലാവരും പച്ചമനുഷ്യത്വമോടെ നിറഞ്ഞാടുന്ന ആ കടലോരവും ആ കാലഘട്ടവും വേണമെങ്കിൽ ചരിത്രവിദ്യാർത്ഥികൾക്ക് സൂക്ഷ്മപഠനത്തിന് സൗഹൃദപ്പെടുത്താവുന്നതാണ്. അത്രമേൽ മികവാർന്ന പകർപ്പാണ് സിനിമ മുന്നോട്ടു വെക്കുന്നത്.രുഗ്മിണിയും വാസന്തിയും പ്രതീകവത്ക്കരിക്കുന്ന സ്ത്രീത്വം കഥയിലെ യഥാർത്ഥ നായകബിംബങ്ങളും ചിലപ്പോഴെങ്കിലും സാമൂഹ്യഗതിയുടെ നിയന്താതാക്കളുമായി പെൺപെരുമയുടെ പതാക ചുഴറ്റുന്നുണ്ട്..സോങ് ഡിപ്പാർട്ട്മെൻറ്റ് കഥാഘടനയിലേക്ക് തുന്നിച്ചേർത്തിരിക്കുന്ന പങ്കാളിത്തം സ്തുത്യർഹമാം വിധം പരാമർശവിധേയമാണ്..കടലോര രാത്രികളുടെ വന്യതയും വശ്യതയും ഇത്രമേൽ മനോഹരമായി ഒപ്പിയെടുത്തു സമ്മാനിച്ച മധുനീലകണ്ഠനും പ്രത്യേകപ്രശംസ അർഹിക്കുന്നു.. നല്ല സിനിമയെ സ്നേഹിക്കുന്നവർ -അർപ്പണങ്ങളെയും, ആത്മാർത്ഥയെയും അകമഴിഞ്ഞു പിന്തുണയ്ക്കുന്നവർ -അവർ, ഈ സിനിമയെ തീർച്ചയായും നെഞ്ചേറ്റുക തന്നെ ചെയ്യും...