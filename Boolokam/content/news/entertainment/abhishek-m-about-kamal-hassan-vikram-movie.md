---
author: Beaumaris
categories:
- Entertainment
comment_count: 0
date: 2022-05-16 08:01:28
draft: false
image: https://cdn.boolokam.com/articles/2022/05/rrrbbbrrr.jpg
like_count: 3042
share_count: 1296
tags:
- Featured
- Kamal Haasan
- ulaganayakan
- vikram movie
title: വിക്രം ഒരുപക്ഷേ അയാളുടെ അവസാന അവസരമായിരിക്കാം, ഇവിടെയയാൾ വീണുപോയാൽ...
view_count: 43620
---

**✒️ Abhishek M** **കടപ്പാട് : മൂവി സ്ട്രീറ്റ്** അറുപത്തിയേഴ് പിന്നിട്ട ജീവിത യാത്രയിൽ അറുപത്തിരണ്ട് വർഷവും സിനിമയ്ക്കായി മാറ്റിവെച്ച, നടക്കും മുന്നേ നടിയ്ക്കാൻ പഠിച്ചവനെന്ന് വിളിച്ചാലതിൽ അതിശയോക്തിയില്ലാത്ത ഒരു 916 സിനിമാജീവി. നായ്ക്കരും-നല്ലശിവവും, വിരുമാണ്ടിയും-വിസാം അഹമ്മദ് കാശ്മീരിയും, സേനാപതിയും-സത്യയും.. അങ്ങനെയങ്ങനെ വിവിധ ഡയമെൻഷനുകളിൽ നിൽക്കുന്ന ഒട്ടനവധി കഥാപാത്രങ്ങളെ അഭിനയിച്ചു ഫലിപ്പിച്ച അതുല്യപ്രതിഭ. &nbsp; തെന്നിന്ത്യയും കടന്ന് ബോളിവുഡിൽ പോയി പാൻ ഇന്ത്യൻ സ്റ്റാർഡം സ്വന്തമാക്കി, അതും താണ്ടി ഇന്റർനാഷണൽ റെക്കഗ്നിഷൻ നേടിയ ഉലഗനായകൻ. തീർന്നില്ല, സിനിമയിൽ മാറ്റുരയ്ക്കേണ്ടി വന്ന മേഖല, അതിപ്പോ അണിയത്തിരുന്നുള്ള സംവിധാനമായാലും അണിയിച്ചൊരുക്കൽ ആയാലും അതിലൊക്കെയും പാദമുദ്ര പതിപ്പിച്ച, ആ രംഗങ്ങളിലൊക്കെയുള്ള അതികായന്മാരോട് കിടപിടിച്ച വേഴ്സറ്റൈൽ ജീനിയസ്. ആണ്ടവരെന്നും അത്ഭുതമാണ്, അയാളിങ്ങനെ നീണ്ടുപരന്ന് കിടക്കുകയാണ്.കമൽഹാസന്റെ സിനിമാ ജീവിതത്തിലെ ഏറ്റവും മികച്ച കാലഘട്ടമേതായിരുന്നു എന്ന ചോദ്യത്തിന് ഉത്തരങ്ങൾ പലതായിരിക്കും. ഒറ്റയടിയ്ക്ക് തീർപ്പു കൽപ്പിക്കാനാവുന്ന ചോദ്യവുമല്ല അത്.എൺപതുകളിലായിരുന്നു കമൽ അയാളുടെ സിംഹാസനം അരക്കിട്ടുറപ്പിച്ചത്. കോളിവുഡിനെ വിറപ്പിച്ചു കൊണ്ട് വിക്രമും, കൈതിയിൻ ഡയറിയും, പുന്നഗൈ മന്നനും, സത്യയുമൊക്കെ തരംഗവും ട്രെൻഡ്സെറ്ററുമായപ്പോൾ ഭാഷാ-ദേശ ഭേദമന്യേ അയാൾ നടത്തിയ തേരോട്ടത്തിന്റെ ഭാഗമായി ഏക് ദൂജേ കേലിയേയും, സാഗര സംഗമവും, ചാണക്യനും പിറന്നു. 1982-ൽ ബാലു മഹേന്ദ്രയുടെ മൂണ്ട്രാം പിറയിലൂടെ ആദ്യ ദേശീയപുരസ്കാരം കരസ്ഥമാക്കിയ കമലിന്റെ കരിയർ ബെസ്റ്റെന്ന് നിസ്സംശയം പറയാവുന്ന 'നായകൻ' അയാളെ എത്തിച്ചത് മറ്റൊരു തലത്തിലായിരുന്നു. &nbsp; ![](https://cdn.boolokam.com/articles/2022/05/rrrbbbrrr.jpg) വേലുനായ്ക്കരുടെ ക്ഷുഭിതയൗവ്വനം മുതൽ മരണം വരെയുള്ള ഓരോ അദ്ധ്യായങ്ങളും കമൽ ജീവിച്ച് കാണിച്ചപ്പോൾ വീണ്ടുമൊരിക്കൽ കൂടി ദേശീയ പുരസ്കാരം അയാളെ തേടിയെത്തി. പക്ഷേ ഉയരങ്ങളൊക്കെ താണ്ടുമ്പോഴും, ഉലകത്തിന്റെ നെറുകയിലെത്തുമ്പോഴും കമൽ നടന്നിരുന്നത് അയാളുടെ പാകത്തിനൊത്ത് വെട്ടിയൊരുക്കിയ, അയാളുടെ മാത്രം വഴികളിലൂടെയായിരുന്നു. അല്ലെങ്കിലെങ്ങനെയാണ് നായകനെന്ന മാസ്റ്റർപീസിന് തൊട്ടുപിന്നാലെ അതിന്റെ ഭാരങ്ങളെയും, ഭാവങ്ങളെയുമൊക്കെ മാറ്റിവെച്ചുകൊണ്ട് പുഷ്പക വിമാനമെന്ന സൈലന്റ് പരീക്ഷണ ചിത്രത്തിൽ അഭിനയിക്കാൻ സാധിക്കുന്നത്? &nbsp; ![](https://cdn.boolokam.com/articles/2022/05/gegegge.png) മൈക്കിൾ മദന കാമരാജനെന്ന, ഇന്നും അത്ഭുതമായി തുടരുന്ന സിനിമയുമായി തൊണ്ണൂറുകൾ ആരംഭിച്ച കമൽ മുന്നോട്ട് നീങ്ങിയതും അയാളുടെ യുണീക് സ്റ്റെലിലായിരുന്നു. മണിരത്നത്തിന്റെ ബ്രഹ്മാണ്ഡചിത്രം ദളപതിയോട് ക്ലാഷ് വെച്ച് പരാജയപ്പെട്ടുവെങ്കിലും ഗുണ കൾട്ട് ക്ലാസിക്കായി മാറി. തുടർന്ന് വന്ന തേവർമകൻ ബ്ലോക്ബസ്റ്ററായതോടെ ഒന്നു മങ്ങിയ സ്റ്റാർഡം വീണ്ടും കൈയ്യിലൊതുങ്ങി. നമ്മവർ, കുരുതിപൂണൽ.. ഹിറ്റുകൾക്ക് പഞ്ഞമുണ്ടാകാത്ത നിലവന്നു. മഹാനദിയടക്കമുള്ള സിനിമകളിലൂടെ പണക്കൊഴുപ്പിനപ്പുറം പ്രകടനത്തിന് പ്രയോറിറ്റി കൊടുക്കുന്ന കമലിനെയും കണ്ടു. അങ്ങനെ ഇരിക്കെയാണ് മാസ്റ്റർ ക്രാഫ്റ്റ്സ്മാൻ ശങ്കറിന്റെ ഇന്ത്യൻ റിലീസ് ആകുന്നത്. ബെഞ്ച്മാർക്ക് പെർഫോമൻസ്, ബ്ലോക്ക്ബസ്റ്റർ ഹിറ്റ്. എത്രയേറെ പാടിപ്പുകഴ്ത്തിയാലും ഒന്നുമധികമാവാത്ത, ജീവിതത്തിലൊരിക്കൽ മാത്രം ഉണ്ടാകുന്ന ഒരു സിനിമ. മൂന്നാമത്തെ ദേശീയ പുരസ്കാരത്തോടൊപ്പം ആണ്ടവർ ബോക്സോഫിലെ അപ്രമാദിത്വവും പിടിച്ചെടുത്തു, അവ്വൈ ഷൺമുഖിയിലൂടെയത് പൂർത്തിയാക്കി. &nbsp; ![](https://cdn.boolokam.com/articles/2022/05/svsvvsvv.jpg) 2000 മുതൽ 2010 വരെയുള്ള കമൽഹാസൻ തീർത്തും പുതിയൊരാളായിരുന്നു. വേട്ടയാട് വിളയാടും, ദശാവതാരവും മാറ്റിനിർത്തിയാൽ ബോക്സോഫീസിൽ കൊടുങ്കാറ്റായി മാറിയ സിനിമകളൊരുപക്ഷേ നന്നേ കുറവാകും. എന്നിരുന്നാലും വ്യത്യസ്ത മുഖങ്ങളുള്ള, ചിലപ്പോഴൊക്കെ വാതുറന്ന് രാഷ്ട്രീയം പറയുന്ന, മറ്റുചിലപ്പോൾ അഴിഞ്ഞാടുന്ന കമൽഹാസനെ പല കഥാപാത്രങ്ങളിലൂടെയും നമുക്ക് കിട്ടി. സാകേത് റാം, നന്ദു, വിരുമാണ്ടി, നല്ലശിവം.. പ്രൈം കമൽഹാസനോട് മുട്ടി നിൽക്കാൻ കെൽപ്പും പ്രാപ്തിയുമുള്ള കഥാപാത്രങ്ങൾ. പോയ ദശാബ്ദങ്ങളിൽ ഏതിലായിരുന്നു ആണ്ടവർ മികച്ചു നിന്നത് എന്നത് ഡിബേറ്റബിൾ ആണെങ്കിലും അയാളുടെ ഏറ്റവും മോശം കാലം 2010-നും 2020-നും ഇടയിലായിരുന്നുവെന്ന് ഏതാണ്ട് ഉറപ്പിച്ചു പറയാം. വിശ്വരൂപവും, തൂങ്കാവനവും, ഒരു പരിധിവരെ പാപനാസവും. അതിനപ്പുറത്തേയ്ക്ക് പോകാൻ ആണ്ടവർക്കായില്ല. ഹിറ്റുകളകന്നു, ക്വാളിറ്റി സിനിമകളും കഥാപാത്രങ്ങളും ചുരുങ്ങി. കോളിവുഡിന്റെ എല്ലാ അർത്ഥത്തിലുമുള്ള കിരീടാവകാശം പുതുതലമുറയിലേക്ക് പോയി. ഒടുക്കം വിരമിക്കൽ പ്രഖ്യാപനവും വന്നു. &nbsp; ![](https://cdn.boolokam.com/articles/2022/05/maxresdefault-1.jpg) പ്രായം തളർത്തിയിട്ടുണ്ടാകാം, രാഷ്ട്രീയമാണ് സിനിമയേക്കാൾ അനുയോജ്യമെന്നും ആ പ്രവർത്തന മണ്ഡലത്തിലാണ് ചുവടുറപ്പിക്കേണ്ടതെന്നും തോന്നിയിട്ടുണ്ടാകാം. എത്തിപ്പിടിക്കാൻ ഉയരങ്ങളൊന്നും ബാക്കിയില്ലായിരിക്കാം. ഒരുപക്ഷേ സിനിമ തന്നെ മടുത്തു തുടങ്ങിയിട്ടുമുണ്ടാകാം. പക്ഷേ ഒരു തവണ, ഒരൊറ്റത്തവണ ആണ്ടവർ തിരിച്ചുവരേണ്ടതുണ്ട്, അതയാൾ അർഹിക്കുന്നുമുണ്ട്. ഒന്നും തെളിയാക്കാനല്ല, വീമ്പുകാണിക്കാനോ എന്നോ നഷ്ടപ്പെട്ട സിംഹാസനം തിരിച്ചു പിടിക്കാനോ അല്ല. കരിയറിന്റെ അവസാന ഫേസിലും (അങ്ങനെയല്ലാതിരിക്കട്ടെ) അഭിനയമെന്ന സിദ്ധി അയാളിൽ ഒരിക്കലും നിലയ്ക്കാത്തൊരുറവയായി അവശേഷിക്കുന്നുവെന്ന് ഉറപ്പിക്കാൻ, ആണ്ടവർ സ്വാഗും എനർജിയും ഒരിക്കൽ കൂടി കാണാൻ, പുതുതലമുറയ്ക്ക് മുന്നിൽ ചരിത്രത്തിലെ റെഫറൻസായി മാത്രം ഒതുങ്ങി പോവാതിരിക്കാൻ. അത്രേയുള്ളൂ. &nbsp; ![](https://cdn.boolokam.com/articles/2022/05/vvvvs.jpeg) ആ ചരിത്രനിയോഗം ഷങ്കറിന് തന്നെയാകുമെന്ന് ധരിച്ചെങ്കിലും ചെന്നെത്തിയത് മറ്റൊരാളിലാണ്. ഒരുപക്ഷേ ഷങ്കറിനേക്കാൾ യോഗ്യനായൊരാൾ, ആണ്ടവരെ ഐഡലാക്കിയ, ചെയ്തുവച്ച പടങ്ങളിലെ നായകന്മാർക്കൊക്കെയും ഉലഗനായകന്റെ ഇതിഹാസ കഥാപാത്രങ്ങളുടെ ഷെയ്ഡ് നൽകിയ ലോകേഷ് കനക്‌രാജ്. കാവ്യനീതിയാണത്, സിനിമയിലേക്കുള്ള പാതയിൽ കമൽഹാസനെ പ്രചോദനമാക്കിയ ലോകേഷിന് തന്നെ അയാളുടെ തിരിച്ചു വരവിനായുള്ള പാതയൊരുക്കാനുമുള്ള അവസരം ലഭിക്കുന്നു. ലോകേഷ് തമിഴിലെ പ്രോമിസിങ്ങ് ഡയറക്ടറാണ്, കൈതിയെന്ന ഒറ്റ ഉദ്ദാഹരണം മതി ആക്ഷൻ ത്രില്ലർ മേക്കിങ്ങിൽ അയാളുടെ നിപുണിയറിയാൻ. വിക്രമിന്റെ ഓരോ അപ്ഡേറ്റുകളിലും കൃത്യമായി ഹൈപ്പ് ബിൽഡ് ചെയ്യാനും സാധിച്ചിട്ടുണ്ട്. ആദ്യ ടീസർ ആയാലും, ഇന്നോളമിറങ്ങിയ പോസ്റ്ററുകളായാലും, ഗ്ലിമ്പ്സ് ആയാലും, ഇപ്പോഴിറങ്ങിയ ട്രെയ്ലർ ആയാലും ഒന്നാംനമ്പർ ക്വാളിറ്റിയാണ്, പ്രതീക്ഷ വാനോളമുയർത്തുന്നതാണ്. വിശ്വരൂപം പുറത്തെടുക്കുന്ന കമൽഹാസനും, ഒരൊറ്റ നിമിഷത്തിൽ പോലും ആകാംക്ഷ ചോരാത്ത ലോകേഷ് സ്റ്റൈലും, മക്കൾ സെൽവന്റെയും ഫഹദിന്റെയുമടക്കമുള്ള പെർഫോമൻസുകളും. പ്രതീക്ഷകളൊരുപാടാണ്. &nbsp; [embed]https://youtu.be/OKBMCL-frPU[/embed] &nbsp; വിക്രം ഒരുപക്ഷേ അയാളുടെ അവസാന അവസരമായിരിക്കാം, ഇവിടെയയാൾ വീണുപോയാൽ പിന്നീട് ഒരുയിർത്തെഴുന്നേൽപ്പ് ഉണ്ടായിരിക്കണമെന്നില്ല. അതിനാലാവാം വിശ്വരൂപത്തിലെ കോഡ് റെഡ് റെഫറെൻസ് ടൈറ്റിലിൽ തന്നെ നൽകിയിരിക്കുന്നത്. വിക്രം എല്ലാ ഹൈപ്പുകളെയും ശരിവെയ്ക്കുന്ന ഔട്ട്പുട്ട് തരുമെന്നും, ഒരു തുടക്കമാവുമെന്നും, അതുവഴി കമലിലെ നടൻ ഒരിക്കലും പണിമുടക്കില്ലെന്നും വിശ്വസിക്കാനാണ് ഇഷ്ടം. അങ്ങനെ തന്നെ സംഭവിക്കട്ടെ.