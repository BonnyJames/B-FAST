---
author: Beaumaris
categories:
- Entertainment
comment_count: 0
date: 2022-05-09 08:24:45
draft: false
image: https://cdn.boolokam.com/articles/2022/05/ththtt.webp
like_count: 65517
share_count: 27815
tags:
- agraharathile kazhutha
- john abraham
title: കഴുതയുടെ തീപ്പന്തം
view_count: 1123848
---

**കഴുതയുടെ തീപ്പന്തം** **Rejeesh Palavila** **Lyricist/Content Writer** മേയ് 8 ലോക കഴുതാദിനമാണ്. അജ്ഞാതമായ ഏതോ കാരണത്താൽ മനുഷ്യവിഡ്ഢികളെ കഴുതകളെന്ന് വിളിക്കുമെങ്കിലും കഴുതകൾ വിഡ്ഢികളല്ലെന്ന് നമുക്കറിയാം! സാധനങ്ങൾ ചുമക്കാനും ചുമലിൽകയറി സഞ്ചരിക്കാനും തുടങ്ങി പാലിനും ഇറച്ചിക്കുംവരെ കഴുതകളെ ലോകത്ത് ഉപയോഗിക്കുന്നുണ്ട്. പോഷക സമൃദ്ധമാണ് കഴുതയുടെ പാൽ. അത് വിലകൂടിയ സൗന്ദര്യവർദ്ധക ഉൽപ്പന്നം കൂടിയാണ്. &nbsp; &nbsp; പ്രതികൂലമായ കാലാവസ്ഥകളിലും സാഹചര്യങ്ങളിലും മനുഷ്യന്റെ സഹായിയായി ചുമടുതാങ്ങിയായി കഴുത എന്ന മൃഗം മനുഷ്യന്റെ സാമൂഹിക ജീവിതത്തിന്റെ ആദ്യകാലം മുതലുണ്ട്.മതസാഹിത്യത്തിലും കാല്പനിക കഥകളിലുമൊക്കെ കഴുതകൾ കഥാപാത്രങ്ങളായിട്ടുണ്ട്.തന്റെ പീഡകാലത്തിനുമുൻപ് യേശു കഴുതപുറത്താണ് ജറുസലേം നഗരത്തിലേക്ക് വന്നതെന്ന് ബൈബിൾ കഥയിലും പറയുന്നു.കഴുതയെക്കുറിച്ച് പറയുമ്പോൾ ഒരു സിനിമയെ ഓർക്കാതെ വയ്യ! കഴുതയെ മുഖ്യപ്രമേയമാക്കിയ ഒരസാധാരണ ചലച്ചിത്രമാണ് ജോൺ എബ്രഹാമിന്റെ 'അഗ്രഹാരത്തിൽ കഴുത'. &nbsp; ![](https://cdn.boolokam.com/articles/2022/05/ththtt.webp) &nbsp; 1977ലാണ് ആ തമിഴ് ചലച്ചിത്രം വരുന്നത്.സിനിമയുടെ പതിവ് സങ്കൽപ്പങ്ങളെ പൊളിച്ചെഴുതിയ ജോൺ എബ്രഹാം എന്ന റിബലിന്റെ മാസ്റ്റർപീസുകളിൽ ഒന്നായ ആ ചിത്രം വലിയ കോളിളക്കമാണ് ഉണ്ടാക്കിയത്. അഗ്രഹാരങ്ങളിലെ ബ്രാഹ്മണജീവിതങ്ങളിൽ നിലനിന്നിരുന്ന അന്ധവിശ്വാസങ്ങളെയും ആചാരകോലാഹലങ്ങളെയും സിനിമ എന്ന മാദ്ധ്യമത്തിലൂടെ പ്രഹരിക്കുകകൂടിയായിരുന്നു ജോൺ എബ്രഹാം ചെയ്തത്. പ്രൊഫ.നാരായണ സ്വാമി എന്ന സിനിമയിലെ പ്രധാന കഥാപാത്രം ഒരു കഴുതയെ അഗ്രഹാരത്തിലെ തന്റെ വീട്ടിലേക്ക് കൊണ്ടുവരുന്നതും തുടർന്ന് നടക്കുന്ന സംഭവങ്ങളുമാണ് സിനിമയിലെ ഇതിവൃത്തം.'ചിന്ന' എന്നാണ് ആ കഴുതയുടെ പേര് .കഴുതയെ കുടുംബാംഗങ്ങളും ഗ്രാമീണരും ഒരുപോലെ എതിർക്കുകയും അതിനെ ഉപേക്ഷിക്കാൻ നിർബന്ധിക്കുകയും ചെയ്യുന്നു.പ്രൊഫസറിന്റെ വീട്ടിലെ മൂകയായ വേലക്കാരി പെൺകുട്ടി മാത്രം കഴുതയോട് കരുണകാണിക്കുകയും തുടർന്ന് അവളെ കഴുതയെ നോക്കാൻ പ്രൊഫർ ഏർപ്പാട് ചെയ്യുകയും ചെയ്യുന്നു. &nbsp; ![](https://cdn.boolokam.com/articles/2022/05/yjyyyjyjy.jpg) &nbsp; അതിനിടയിൽ ആ പെൺകുട്ടിക്ക് ഒരാളുമായുള്ള ബന്ധത്തിൽ ഉണ്ടാകുന്ന കുട്ടി ചാപിള്ളയാകുകയും അതിനെ ക്ഷേത്രപരിസരത്ത് കണ്ടെത്തുകയും ചെയ്യുന്നത് ആളുകളുടെ വലിയ പ്രതിഷേധത്തിന് ഇടയാക്കുന്നു. എല്ലാത്തിനും കാരണം കഴുതയാണ് എന്ന ആരോപണത്തിൽ നാട്ടുകാർ കഴുതയെ തല്ലിക്കൊല്ലുകയും ചെയ്യുന്നു.അതോടെ അഗ്രഹാരത്തിൽ പല അത്ഭുതങ്ങളും നടക്കുകയും പലരും കഴുതയുടെ ശബ്ദവും രൂപവും പലസ്ഥലത്തും കണ്ടതായി അനുഭവപ്പെടുകയും അതിന്റെ പേരിൽ പല അന്ധവിശ്വാസങ്ങളും പരക്കുകയും ചെയ്യുന്നു.ഒടുവിൽ കഴുതയുടെ തലയോട് ഉപചാരപൂർവ്വം കത്തിക്കുന്നതിൽ നിന്നുള്ള പ്രതീകാത്മകമായ അഗ്നിപടർന്ന് അഗ്രഹാരംതന്നെ ചാമ്പലാകുകയും പ്രൊഫ. നാരായണ സ്വാമിയും ആ പെൺകുട്ടിയുംമാത്രം അവശേഷിക്കുന്നതുമാണ് കഥ. &nbsp; ![](https://cdn.boolokam.com/articles/2022/05/y5y55y.jpg) &nbsp; നാൽപ്പത്തിയഞ്ച് വർഷങ്ങൾക്ക്മുൻപാണ് ആ സിനിമയിറങ്ങുന്നത്.രാഷ്ട്രപതിയിൽ നിന്ന് ജോൺ എബ്രഹാമിന് പുരസ്‌കാരം കിട്ടിയെങ്കിലും 'ബ്രാഹ്മണ വിരുദ്ധ സിനിമയെ' യാഥാസ്ഥിതിക ബ്രാഹ്മണലോകം ശക്തിയുക്തം എതിർക്കുകയും അതിന്റെ പ്രദർശനങ്ങൾ തടയുകയും ചെയ്തു.ജോൺ എബ്രഹാം അന്ന് കത്തിച്ച അന്ധവിശ്വാസങ്ങളുടെ ചാരം പുറത്തുപുരട്ടി ധാരാളം മനുഷ്യക്കഴുതകൾ തെരുവുകളിൽ ഇന്നും മേഞ്ഞുനടക്കുന്നുണ്ട്.ജോൺ എബ്രഹാമിന്റെ തീപ്പന്തങ്ങൾ ഏറ്റെടുത്ത് അന്ധവിശ്വാസങ്ങളെ കത്തിക്കാൻ കാലം ഉറക്കെവിളിച്ചു പറയുന്നു എന്നതാണ് ആ സിനിമയുടെ എക്കാലത്തെയും പ്രസക്തി! &nbsp;