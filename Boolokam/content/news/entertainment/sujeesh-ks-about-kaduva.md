---
author: Beaumaris
categories:
- Entertainment
comment_count: 0
date: 2022-07-10 13:08:36
draft: false
image: https://cdn.boolokam.com/articles/2022/07/dqdqd11.jpg
like_count: 103352
share_count: 38190
tags:
- kaduva movie
- Prithviraj Sukumaran
- shaji kailas
- Sujeesh Ks
title: മലയാള സിനിമാ മേഖലയില്‍ അന്യം നിന്നുവെന്ന് പറയുന്ന മാസ് ചിത്രങ്ങളുടെ പുനര്‍ജന്മം
view_count: 1348576
---

**Sujeesh Ks** മലയാളത്തില്‍ ഒരു കാലത്ത് പ്രേക്ഷകര്‍ നെഞ്ചേറ്റിയിരുന്ന മാസ് ചിത്രങ്ങളുടെ സംവിധായകന്റെ ഗംഭീര തിരിച്ചുവരവ്, അല്ലെങ്കില്‍ മലയാള സിനിമാ മേഖലയില്‍ അന്യം നിന്നുവെന്ന് പറയുന്ന മാസ് ചിത്രങ്ങളുടെ പുനര്‍ജന്മം എന്ന് ഷാജി കൈലാസ്-പൃഥ്വിരാജ് ചിത്രമായ കടുവയെ വിശേഷിപ്പിക്കാം. അടിയും തടയും മാസും നിറഞ്ഞ അന്യഭാഷാ ചിത്രങ്ങളായ RRR, കെജിഎഫ് 2, വിക്രം എന്നിവ ഏറ്റെടുത്ത മലയാളി പ്രേക്ഷകരുടെ ഇപ്പോഴത്തെ പള്‍സ് അറിഞ്ഞുകൊണ്ട് തന്നെയാണ് മാസ് ചിത്രങ്ങളുടെ തമ്പുരാനായ ഷാജി കൈലാസിനൊപ്പം പൃഥ്വിരാജും കൂടിയത്. ഈ കൂടിച്ചേരല്‍ വിജയം നേടുമെന്ന വിശ്വാസമാണ് കേന്ദ്രകഥാപാത്രത്തിനൊപ്പം നിര്‍മാണത്തിലും കൈനോക്കാന്‍ പൃഥ്വിരാജിനെ പ്രേരിപ്പിച്ചിട്ടുണ്ടാകുക. ആ വിശ്വാസം ഒരര്‍ത്ഥത്തില്‍ വിജയം നേടിയെന്നു തന്നെ പറയാം. മികച്ച ആക്ഷനുകള്‍ക്കൊപ്പം തരക്കേടില്ലാത്ത തിരക്കഥയും ഷാജി കൈലാസ് എന്ന സൂപ്പര്‍ സംവിധായകന്റെ സാന്നിധ്യവും കൂടിയായപ്പോള്‍ കടുവ പ്രേക്ഷകനെ തൃപ്തിപ്പെടുത്തുന്ന ഒരു സിനിമയായി മാറി. മലയാളത്തിലെ എക്കാലത്തെയും മാസ് ഹിറ്റ് ചിത്രങ്ങളുടെ സംവിധായകനായ ഷാജി കൈലാസ് ഒന്‍പത് വര്‍ഷങ്ങള്‍ക്കു ശേഷമാണ് ഒരു മലയാള ചിത്രവുമായെത്തിയത്. പരാജയ ചിത്രങ്ങള്‍ തുടര്‍ച്ചയായതോടെ മലയാളത്തില്‍ അവധിയെടുത്ത അദ്ദേഹം ഇതിനിടെ രണ്ട് തമിഴ് ചിത്രങ്ങള്‍ ചെയ്‌തെങ്കിലും പരാജയ ചിത്രങ്ങളുടെ എണ്ണം കൂട്ടാനേ അതിന് കഴിഞ്ഞുള്ളു. എന്നാല്‍ കടുവാക്കുന്നേല്‍ കുര്യാച്ചന്റെയും ഐജി ജോസഫ് ചാണ്ടിയുടെയും നേര്‍ക്കുനേര്‍ നിന്നുള്ള പോരാട്ടത്തിന്റെ കഥ പറയുന്ന കടുവയുടെ തരക്കേടില്ലാത്ത തിരക്കഥയെ ഭംഗിയാക്കി പ്രേക്ഷകരിലേക്കെത്തിച്ചതിനു പിന്നില്‍ ഷാജി കൈലാസെന്ന സംവിധായകന്റെ മികവാണ്. അങ്ങനെ ഷാജി കൈലാസിന്റെ മാസൊന്നും പൊയ്‌പോകില്ല മോനെ എന്ന് തട്ടത്തിന്‍ മറയത്തിലെ വാക്കുകള്‍ കടമെടുത്ത് പറയാം. ![](https://cdn.boolokam.com/articles/2022/07/dqdqd11.jpg)കടുവാക്കുന്നേല്‍ കുര്യാച്ചന്റെയും ഐജി ജോസഫിന്റെയും ചെറിയൊരു സംസാരത്തില്‍ നിന്നു തുടങ്ങുന്ന പകയുടെയും വൈരാഗ്യത്തിന്റെയും കഥയാണ് ഒറ്റ വാക്കില്‍ കടുവ. ഒരാളുടെ ഈഗോ ഹര്‍ട്ട് ചെയ്യുമ്പോഴുണ്ടാകുന്ന പ്‌ളോട്ടില്‍ നിന്ന് പിന്നീടുള്ള ചിത്രത്തിന്റെ സഞ്ചാരം വളരെ ഫാസ്റ്റായി ടോപ്പ് ഗിയറില്‍ തന്നെയാണ് പോകുന്നത്. അതുതന്നെയാണ് ഒടിടിയുടെ വരവോടെ തിയേറ്ററില്‍ പോകുന്ന പ്രേക്ഷകര്‍ ഇപ്പോള്‍ ആഗ്രഹിക്കുന്നതും. മാസ് ഡയലോഗുകളും ആക്ഷന്‍ സീനുകളുമെല്ലാം ചിത്രത്തിന്റെ അടിത്തറയാണ്. കടുവാക്കുന്നേല്‍ കുര്യാച്ചനായി പൃഥ്വിരാജും ഐജി ജോസഫ് ചാണ്ടിയായി വിവേക് ഒബ്‌റോയിയും മികച്ചു നില്‍ക്കുന്നു. ചിത്രത്തിന്റെ പോരായ്മകളിലേക്ക് വരുകയാണെങ്കില്‍ ഇത്തരം മാസ് പടത്തിന് പുട്ടിന് പീരപോലെ വരേണ്ടിയിരുന്ന പശ്ചാത്തല സംഗീതം ശരാശരി മാത്രമായിപ്പോയെന്നു വേണം പറയാന്‍. പ്രധാനപ്പെട്ട സീനുകളിലെല്ലാം ലൈറ്റുകളുടെ അതിപ്രസരം വന്നതും പ്രേക്ഷകരെ അലോസരപ്പെടുത്തുന്നുണ്ട്. ജനാര്‍ജ്ജനന്‍, സംയുക്ത മേനോന്‍, അര്‍ജുന്‍ അശോകന്‍, കലാഭവന്‍ ഷാജോണ്‍, ബൈജു സന്തോഷ്, അലന്‍സിയര്‍, രാഹുല്‍ മാധവ്, സീമ, പ്രിയങ്ക, സുരേഷ് കൃഷ്ണ, നന്ദു തുടങ്ങി വന്‍താരനിര ചിത്രത്തിലുണ്ടെങ്കിലും കടുവാക്കുന്നേല്‍ കുര്യാച്ചന്റെ കഥയില്‍ മറ്റുള്ളവരുടെ സാന്നിധ്യം കുറഞ്ഞുപോയതും ചെറിയ പോരായ്മയായി. ചെറിയ മിന്നായം പോലെ കാണിക്കുന്നുണ്ടെങ്കിലും ഏറെ പഞ്ച് കിട്ടേണ്ടിയിരുന്ന അബു സലീമുമായുള്ള ആക്ഷനും അദ്ദേഹത്തെ ഒരു മിന്നായം പോലെ കാണിച്ചതും ഒരു കുറവായി. ആകെ മൊത്തത്തില്‍ കടുവ ഒരു മാസ് എന്റര്‍ടെയ്‌നറാണ്. മാസ് ചിത്രങ്ങള്‍ ഇഷ്ടപ്പെടുന്നവരെ ഒത്തിരി തൃപ്തിപ്പെടുത്താനും ചിത്രത്തിന് സാധിക്കുന്നുണ്ട്. ![](https://cdn.boolokam.com/articles/2022/07/vsvegg.jpg)ഒളിമ്പ്യന്‍ അന്തോണി ആദം എന്ന ചിത്രത്തില്‍ ജഗതി ശ്രീകുമാറിന്റെ വട്ടോളി എന്ന കഥപാത്രം പറയുന്ന ഒരു ഡയലോഗ് കടമെടുക്കുകയാണെങ്കില്‍ റൊണാള്‍ഡോ മൊട്ടയടിക്കുമ്പോള്‍ ഒഹോ... വട്ടോളി മൊട്ടയടിച്ചാല്‍ ആഹാാാ... അന്യഭാഷയില്‍ നിന്നൊരു മാസ് ചിത്രം വന്നാല്‍ ഇവിടെ മലയാളികളെല്ലാം ഓഹോ... മലയാളത്തില്‍ തരക്കേടില്ലാത്ത ഒരു മാസ് പടം വന്നാല്‍ ആഹാ... മലയാള സിനിമയോടുള്ള ഇത്തരത്തിലുള്ള കാഴ്ചപ്പാടുകള്‍ പലര്‍ക്കും ഇങ്ങനെ മാറാതെ നില്‍ക്കുന്നതും ഒരു പ്രതിസന്ധിക്ക് കാരണമാണ്... വാല്‍ക്കഷ്ണം : തിയേറ്ററില്‍ നിന്ന് സിനിമ കഴിഞ്ഞിറങ്ങുന്ന അഭിനവ റിവ്യൂ തൊഴിലാളികളുടെ നിരുപണങ്ങള്‍ കണ്ടും കേട്ടും സിനിമകളെ ആരും വിലയിരുത്തരുത്. ഇത്തരം അഭിനവ റിവ്യൂ തൊഴിലാളികളുടെ മുന്നിലേക്ക് മൈക്കുമായി ചെല്ലുന്ന അഭിനവ ചാനലുകളെയും വിശ്വസിക്കരുത്. നല്ല സിനിമകള്‍ വിജയിക്കട്ടെ.