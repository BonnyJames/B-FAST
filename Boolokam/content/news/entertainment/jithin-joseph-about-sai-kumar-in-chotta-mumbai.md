---
author: Beaumaris
categories:
- Entertainment
comment_count: 0
date: 2023-07-27 14:59:44
draft: false
image: ''
like_count: 68960
share_count: 8314
tags:
- CHOTTA MUMBAI
- mohanlal
- sai kumar
title: മലയാളത്തിലെ ഏറ്റവും സ്നേഹമുള്ള, നിഷ്കളങ്കനായ, ശുദ്ധനായ ഒരപ്പനാണ് മൈക്കിളാശാൻ
view_count: 1565921
---

**Jithin Joseph** മലയാളത്തിലെ ഏറ്റവും സ്നേഹമുള്ള, നിഷ്കളങ്കനായ, ശുദ്ധനായ ഒരപ്പനാണ് മൈക്കിളാശാൻ. ഭാര്യ ചെറുപ്പത്തിലേ മരിച്ചുപോയ അയാൾ തന്റെ മൂന്നുമക്കളെ വളരെ കഷ്ടപ്പെട്ടാണ് വളർത്തി വലുതാക്കിയത്. താൻ നടത്തുന്ന തട്ടുകടയിൽനിന്ന് കിട്ടുന്ന വരുമാനം കൊണ്ടാണ് അയാൾ രണ്ടറ്റവും കൂട്ടിമുട്ടിച്ചിരുന്നത്. മകൻ വാസ്കോ ആവട്ടെ ജോലിക്കൊന്നും പോവാതെ കൂട്ടുകാരുടെ കൂടെ തരികിട പരിപാടികളുമായി നടക്കുകയാണ്.മൈക്കിളാശാന്റെ നല്ല മനസ്സ് കാണിക്കുന്ന ചില മൂമെന്റ്സ് പറയാം. [](https://cdn.boolokam.com/articles/2023/07/geehh.jpg)\- വാസ്കോ അടിയുണ്ടാക്കിയതിന്റെ കലിപ്പിൽ നിൽക്കുകയാണ് ആശാൻ. അപ്പോഴാണ് അവൻ കൂട്ടുകാരെയും കൊണ്ട് തട്ടുകടയിലേക്ക് വരുന്നത്. മകൻ വഴി തെറ്റി പോകാൻ കാരണം കൂട്ടുകാർ ആണെന്നു പറഞ്ഞു ആശാൻ അവർക്കു നേരെ കയർക്കുന്നുണ്ട്. ഭക്ഷണം ചോദിച്ച അവരോടു പച്ച വെള്ളം തരില്ലെന്നും ഇറങ്ങി പോകാനും പറയുന്നു അദ്ദേഹം.എന്നാൽ മുള്ളൻ ചന്ദ്രൻ മൈക്കിൾ ആശാന്റെ ഗുസ്തി കണ്ടു ആരാധിച്ചിരുന്ന കാര്യം പറഞ്ഞപ്പോൾ അയാളുടെ മനസ്സ് വെണ്ണ പോലെ അലിയുന്നു. കൂട്ടുകാർക്കെല്ലാം വയറു നിറയെ ഭക്ഷണം അയാൾ ഫ്രീ ആയി കൊടുക്കുകയാണ്. \- പെങ്ങളുമായി എപ്പോഴും പിണക്കമാണെങ്കിലും അവളുടെ എല്ലാ കാര്യത്തിനും അയാൾ ഓടിയെത്തുമായിരുന്നു. നടേശൻ വന്ന് കുടുംബം അടക്കം കത്തിക്കുമെന്ന് പറഞ്ഞിട്ടും പോലീസ് തല്ലിച്ചതച്ചിട്ടും അതൊന്നും വക വെക്കാതെ മരുമകനെ രക്ഷിക്കാൻ കോടതിയിൽ സാക്ഷി പറയാൻ തയ്യാറായി ആശാൻ. \- തന്റെ കണ്ണ് ദാനം ചെയ്യാനുള്ള സമ്മതപത്രം എന്ന വ്യാജേന വാസ്കോ വീടിന്റെ പ്രമാണം പണയപ്പെടുത്താനുള്ള ഡോക്യുമെന്റ് അപ്പനെക്കൊണ്ട് sign ചെയ്യിപ്പിക്കാൻ ശ്രമിക്കുന്നു. മകന്റെ കള്ളത്തരം മനസ്സിലാകാതെ ആവൻ കൊടുത്ത കള്ളും കുടിച്ചു ബോധമില്ലാതെ ഇരിക്കുമ്പോഴും " മരണത്തിനു മുൻപ് കണ്ണൊന്നും ആർക്കും കൊടുത്തേക്കല്ലേടാ... ആവശ്യക്കാരുണ്ടാകും " എന്ന് അവനെ സ്നേഹപൂർവ്വം ഓർമിപ്പിക്കുന്നു ആശാൻ. \- മകൻ മൂലം വീട് ബാങ്ക് ജപ്തി ചെയ്തിട്ടും പെണ്മക്കളുമായി വാടകവീട്ടിൽ ആയിട്ടും തന്റെ മകനുവേണ്ടി നാട്ടുകാരോട് വഴക്കിടുന്നുണ്ട് മൈക്കിളാശാൻ. വാസ്കോ യെ പോലുള്ളവരെ ഒക്കെ നാടുകടത്തണം എന്ന് ചീട്ടുകളി കൂട്ടം പരിഹസിക്കുമ്പോൾ തന്റെ മകൻ കള്ളനോ കൊലപാതകിയോ ഒന്നും ആയില്ലല്ലോ എന്നായിരുന്നു അയാളുടെ മറുപടി. കൂട്ടുകാർക്കുവേണ്ടി ഓരോന്ന് ചെയ്തു കുഴപ്പത്തിൽ ആയതാണെന്നും ആവൻ നന്നാകുമെന്നും അയാൾ പ്രത്യാശിക്കുന്നു. മകനെ തല്ലിയിട്ടും ഇനി കാണേണ്ട എന്ന് പറഞ്ഞു ഇറക്കിവിട്ടിട്ടും, അവന്റെ കുറ്റം വേറൊരാൾ പറയുന്നത് കെട്ട് നിൽക്കാൻ ആ അപ്പന് സാധിക്കുമായിരുന്നില്ല. \- അവസാനം സ്വന്തം ജീവൻ നഷ്ടപ്പെടും എന്നുള്ള അവസ്ഥ വന്നപ്പോഴും അയാൾ ഓർത്തത്‌ തന്റെ മകനെപ്പറ്റിയായിരുന്നു. ആവൻ നന്നാവും എന്നുള്ള ഉറപ്പ് ലഭിക്കാതെ തനിക്കു രക്ഷപ്പെടേണ്ട എന്നയാൾ കട്ടായം പറയുന്നു. അപ്പന് കൊടുത്ത വാക്ക് പാലിക്കാൻ വാസ്കോ തന്റെ തരികിട പരിപാടികൾ എല്ലാം നിർത്തി അധ്വാനിച്ചു ജീവിക്കാൻ തുടങ്ങുകയാണ്. അങ്ങനെ ആ അപ്പൻ തന്റെ മകനെ നല്ല വഴിയിലേക്ക് കൊണ്ടുവരുന്നു. മകളുടെ കണ്ണോപ്പറേഷന്റെ ഡേറ്റ് അറിയിച്ചില്ലെന്നു പറഞ്ഞ് പെങ്ങളുമായി വീണ്ടും തെറ്റിയെങ്കിലും ഓപ്പറേഷൻ ന്റെ അന്ന്‌ അയാൾ ആശാൻ ഹോസ്പിറ്റലിൽ കാണുമെന്നുറപ്പാണ്. ചോട്ടാ മുംബൈ യിലെ ഏറ്റവും നന്മയുള്ള, ആത്മാർത്ഥനായ മനുഷ്യൻ ആണ്‌ മൈക്കിളാശാൻ