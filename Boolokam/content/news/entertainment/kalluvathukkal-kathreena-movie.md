---
author: Beaumaris
categories:
- Entertainment
comment_count: 0
date: 2023-07-09 09:40:01
draft: false
image: https://cdn.boolokam.com/articles/2023/07/fffffffffff.jpg
like_count: 50629
share_count: 21730
tags:
- kalluvathukkal kathreena
- Moidu Pilakkandy
- shakkeela
title: കല്ലുവാതുക്കൽ വിഷമദ്യദുരന്തവും അതിനെ ആസ്പദമാക്കി പുറത്തിറങ്ങിയ കല്ലുവാതുക്കൽ
  കത്രീനയും...!
view_count: 1106559
---

**കല്ലുവാതുക്കൽ വിഷമദ്യദുരന്തവും അതിനെ ആസ്പദമാക്കി പുറത്തിറങ്ങിയ കല്ലുവാതുക്കൽ കത്രീനയും...! ????** **Moidu Pilakkandy** ഒരു യഥാർത്ഥ സംഭവത്തെ അടിസ്ഥാനമാക്കി എടുത്ത ബിഗ്രേഡ് സിനിമ..! കഥാപാത്രങ്ങൾ അതേപടി അല്ലാതെ പേര് മാറ്റിയാണ് സിനിമയിൽ വന്നത് എങ്കിലും ബിഗ്രേഡിലെ ഒരു ചരിത്രസിനിമ അല്ലെങ്കിൽ ആനുകാലിക സംഭവത്തെ അടിസ്ഥാനമാക്കി വന്ന സിനിമയായി ഇതിനെ കണക്കാക്കാം. കേരളത്തെ പിടിച്ചുകുലുക്കി , അക്കാലത്ത് അതുവരെ നല്ലരീതിയിൽ ഭരണം നടത്തികൊണ്ടിരുന്ന സമുന്നതനായ മുഖ്യമന്ത്രിയായ നായനാർ സഖാവിൻ്റെ മന്ത്രിസഭയെ പ്രതിസന്ധിയിലാഴ്ത്തി അടുത്ത ഇലക്ഷനിൽ ഭരണമുന്നണിയായ ഇടതുപക്ഷ ജനാധിപത്യമുന്നണിക്കും നായനാർ സഖാവിനും കനത്തനാശനഷ്ടം ഉണ്ടാക്കി സിറ്റിങ് മന്ത്രിസഭയെ തകർത്തെറിയാൻ പ്രധാനകാരണമായ അത്യപൂർവ്വ സംഭവം. കേസിലെ പ്രതികൾ അധികവും ഭരണകക്ഷിയുടെ അനുഭാവികളും മിനിസ്ട്രിയുമായി അടുപ്പമുള്ളവരുമാണെന്ന് ജനം തിരിച്ചറഞ്ഞതോടെ ഇടതുപക്ഷ ജനാധിപത്യമുന്നണിയുടെ പ്രതിച്ഛായ തന്നെ തരിപ്പണമായി തുടർന്ന് നടന്ന തെരഞ്ഞെടുപ്പിൽ മൃഗീയ ഭൂരിപക്ഷത്തോടെ അന്തോണിച്ചൻ്റെ നേതൃത്വത്തിൽ ഐക്യ ജനാധിപത്യമുന്നണി അധികാരത്തിലേറാനും പ്രധാനപങ്കുവഹിച്ച സംഭവമായി മാറി ഇത്. [](https://cdn.boolokam.com/articles/2023/07/2rrrrr.jpg)കേരളത്തിലെ സമാനതകളില്ലാത്ത വിഷമദ്യദുരന്തമായ , കൊല്ലം ജില്ലയിൽ 2000 ഒക്ടോബറിൽ നടന്ന കല്ലുവാതുക്കൽ വിഷമദ്യദുരന്തത്തെ തുടർന്ന് ഡ്രീംസ് ഇൻ്റർനാഷനലിൻ്റെ ബാനറിൽ കെ.വിജയൻ നിർമ്മിച്ച് എ.ടി.ജോയ് സംവിധാനം ചെയ്ത് 2001 മാർച്ച് 1 ന് റിലീസായ ബിഗ്രേഡ് സിനിമയാണ് കല്ലുവാതുക്കൽ കത്രീന. കല്ലുവാതുക്കൽ കത്രീനയായി ടൈറ്റിൽ റോളിൽ നെഗറ്റീവ് ഷെയ്ഡുള്ള നായികയായി ഷക്കീലയും കൂടാതെ സജിനി , രോഷ്നി , നിലോഫർ, ഉസ്മാൻ, സീരിയൽ നടൻ ഹരിജിത്ത് ആലങ്ങാട് എന്നിവരും ഈ സിനിമയിൽ വേഷമിട്ടു. ചരിത്ര സംഭവത്തെ / ആനുകാലിക സംഭവത്തെ ആസ്പദമാക്കി എടുത്ത ചുരുക്കം ചില ബിഗ്രേഡ് സിനിമകളിൽ പ്രധാനപ്പെട്ട ഈ സിനിമ നല്ല സാമ്പത്തിക ലാഭം കൊയ്തു. കല്ലുവാതുക്കൽ മദ്യദുരന്തത്തിലെ പ്രധാനപ്രതിയും വിവാദനായികയുമായ കല്ലുവാതുക്കൽ ഹയറുനിസയെ അടിസ്ഥാനമാക്കിയാണ് ഷക്കീല അവതരിപ്പിച്ച കല്ലുവാതുക്കൽ കത്രീന എന്ന നായികയെ രൂപപ്പെടുത്തിയത്. കല്ലുവാതുക്കൽ കേസിലെ മറ്റൊരു പ്രധാന പ്രതിയായ അബ്കാരി മണിച്ചൻ ആയിരുന്നു ഹയറുനിസയ്ക്ക് മദ്യം എത്തിച്ചുനൽകിയിരുന്നത്. മണിച്ചനെ അടിസ്ഥാനമാക്കി ഷക്കീലയെ നിയന്ത്രിക്കുന്ന റോളിൽ അബ്കാരി മുതലാളിയായി മറ്റൊരു നടനും ഇതിൽ അഭിനയിച്ചു. കല്ലുവാതുക്കൽ 19 ആൾക്കാരും പള്ളിക്കൽ, പട്ടാഴി എന്നിവിടങ്ങളിൽ 13 പേരുമുൾപ്പെടെ 2000 ഒക്റ്റോബർ 21-ന് ആകെ 33പേർ വ്യാജമദ്യം കഴിച്ച് മരിക്കാനും ധാരാളം പേർക്ക് കാഴ്ച്ച നഷ്ടപ്പെടാനുമിടയായ സംഭവമാണ് കല്ലുവാതുക്കൽ മദ്യദുരന്തം എന്ന പേരിൽ അറിയപ്പെടുന്നത്. നായനാർ ഭരണത്തിന്റെ അവസാന സമയത്താണ്ഈ സംഭവമുണ്ടായത്.കേസിലെ വിവാദ നായകനായ മണിച്ചൻ എന്ന വ്യക്തിയുടെ ഗോഡൗണിൽ നിന്ന് വിവിധ സ്ഥലങ്ങളിൽ എത്തിച്ച മദ്യം കഴിച്ചവരാണ് ദുരന്തത്തിൽ പെട്ടത്. കൊല്ലം ജില്ലയിലെ കല്ലുവാതുക്കൽ ഹയറുന്നിസയുടെ വീട്ടിൽ നിന്നും മദ്യം കഴിച്ചവർ ഇതിലുൾപ്പെടുന്നു. 2000 ഒക്ടോബർ 21നാണു കേരളത്തെയാകെ പിടിച്ചുലച്ച മദ്യദുരന്തം പുറത്തറിഞ്ഞത്. ഔദ്യോഗിക രേഖകളിൽ 21 ആണെങ്കിലും 20നു രാത്രിതന്നെ മദ്യം വിഷം തുപ്പിത്തുടങ്ങിയിരുന്നു. കേസിലെ പ്രധാനപ്രതിയായ കല്ലുവാതുക്കൽ സ്വദേശി ഹയറുന്നിസയുടെ വീട്ടിൽ അന്നു വൈകിട്ടാണു മദ്യം വിളമ്പിത്തുടങ്ങിയത്. പാറക്വാറിയിൽ ജോലിചെയ്യുന്നവരും മീൻകച്ചവടക്കാരുമൊക്കെ മദ്യംകഴിക്കാനെത്തിയിരുന്നതു കവറുതാത്ത എന്നറിയപ്പെട്ടിരുന്ന ഹയറുന്നിസയുടെ വീട്ടിലായിരുന്നു . കല്ലുവാതുക്കൽ ടൗണിനോടു ചേർന്നുള്ള ഇടുങ്ങിയ വഴിക്കുള്ളിലെ വലിയ വീട്. ഭർത്താവ് രാജനൊപ്പമായിരുന്നു ഹയറുന്നിസയുടെ മദ്യക്കച്ചവടം. വിലകുറച്ചു മദ്യം കിട്ടുമെന്നതിനാൽ അവിടെ തിരക്കും ഏറെയായിരുന്നു. പരസ്യമായ രഹസ്യമായിരുന്നു ഇത്. അവരുടെ ഉന്നതബന്ധങ്ങൾ കാരണം നടപടിയൊന്നുമുണ്ടായില്ല. പണമൊഴുകിയതോടെ ഒട്ടേറെ വാഹനങ്ങളും സ്വത്തുക്കളും അവർ വാങ്ങിക്കൂട്ടി. പക്ഷേ, പിന്നീടുണ്ടായ മദ്യദുരന്തം ഹയറുന്നിസയുടെ വിധിയും മാറ്റിക്കുറിച്ചു. കരൾരോഗം പിടിമുറുക്കിയ അവർ ജയിൽജീവിതത്തിനിടെ മരിച്ചു. 2000 ഒക്ടോബർ 21ന് പാറ ക്വാറിയിലും മറ്റും കൂലിപ്പണി കഴിഞ്ഞു പതിവുപോലെ മദ്യപിച്ചവർ വീട്ടിലെത്തിയതു പതിവിലേറെ ക്ഷീണിതരായാണ്. തലേന്നു മദ്യപിച്ചവർ മയക്കംവിട്ടുണരാതെ കിടന്നു. പതിയെ ആളുകൾ തലകറങ്ങിവീഴാൻ തുടങ്ങി. അസ്വസ്ഥതകൾ തോന്നിയവരെ കാണാനെത്തിയ സുഹൃത്തുക്കൾ അവർക്കു പിന്നാലെ കുഴഞ്ഞുവീണു. മരണം നാടിനെ ഇറുക്കിത്തുടങ്ങിയിരുന്നു. അടുത്തതാര്, ഒപ്പം കുടിച്ചതാര് എന്ന പരിഭ്രാന്തിയോടെ ആളുകൾ പരക്കംപാഞ്ഞു. മരണം പെരുകിയതോടെ ആധിയുമേറി. ചികിത്സ തേടാൻ മടിച്ചവരെ ഉറ്റവർ നിർബന്ധിച്ച് ആശുപത്രിയിലാക്കി. ആംബുലൻസുകൾ മെഡിക്കൽ കോളജ് ആശുപത്രിയിലേക്ക് പാഞ്ഞുകൊണ്ടിരുന്നു. ദുരന്തത്തിനിരയായതൊക്കെയും സാധാരണക്കാരാണ്. കല്ലുവാതുക്കലിലും പരിസരത്തുമായി 19 പേർ മരിച്ചു. കഠിനജോലി ചെയ്തു കുടുംബം നോക്കിയിരുന്നവർ. ഗൃഹനാഥൻമാരുടെ മരണത്തോടെ പല കുടുംബങ്ങളും അനാഥമായി. ഹയറുന്നിസയുടെ വീട്ടിലെ സഹായി കല്ലുവാതുക്കൽ പാറയിൽ സ്വദേശി കൗസല്യയാണ് ആദ്യം മരിച്ചത്. ഹയറുന്നിസ മദ്യം തയാറാക്കിയശേഷം ആദ്യം നൽകുന്നതു ‘ടെസ്റ്റർ’ ആയ കൗസല്യയ്ക്കാണെന്നായിരുന്നു അന്നത്തെ ആരോപണം. മണിച്ചൻ, ഹയറുന്നിസ, മണിച്ചന്റെ ഭാര്യ ഉഷ, സഹോദരന്മാരായ കൊച്ചനി, വിനോദ് കുമാർ, എന്നിവർ പ്രതികളായിരുന്നു. ഹയറുന്നിസ ജയിൽ ശിക്ഷ അനുഭവിക്കവേ കരൾ വീക്കം മൂലം മരണമടഞ്ഞു. സുരേഷ് കുമാർ, മനോഹരൻ എന്നിവരും പ്രതികളാണ്. നാൽപ്പത്തൊന്നാം പ്രതിയായ സോമന്റെ ശിക്ഷ പിന്നീട് ഇളവുചെയ്തിരുന്നു. **[![](https://cdn.boolokam.com/articles/2023/07/fffffffffff.jpg)](https://cdn.boolokam.com/articles/2023/07/fffffffffff.jpg)മണിച്ചൻ :** ഈ കേസിലെ മുഖ്യ പ്രതിയാണ് മണിച്ചൻ. പൊടിയരി കഞ്ഞി കച്ചവടക്കാരനിൽ നിന്നും തലസ്ഥാനത്തെ നിയന്ത്രിച്ച അബ്കാരിയായി കണ്ണടച്ച് തുറക്കുന്ന വേഗത്തിലായിരുന്നു ചന്ദ്രനെന്ന മണിച്ചൻറെ വളർച്ച. ചിറയിൻകീഴ് താലൂക്ക് ആശുപത്രിയിലെ രോഗികൾക്കും കൂട്ടിരിപ്പുകാർക്കും പൊടിയരി കഞ്ഞി വിറ്റായിരുന്നു പണ്ടകശാല സ്വദേശി ചന്ദ്രനെന്ന മണിച്ചൻറെ തുടക്കം. പിന്നീട് വ്യാജ വാറ്റായി. ഒരിക്കൽ മണിച്ചൻ എക്സൈസിൻറെ പിടിയിലാവുകയും ചെയ്തു. ജാമ്യത്തിലിറങ്ങിയിട്ടും വാറ്റ് തുടർന്നു. ഇതിനിടെ ഷാപ്പ് നടത്തിപ്പുകാരും, സ്പരിറ്റ് കച്ചവടക്കാരുമായി മണിച്ചൻ നല്ല ബന്ധമുണ്ടാക്കി. ആൻറണി സർക്കാർ ചാരായം നിരോധിച്ചപ്പോൾ കള്ള് ഷാപ്പ് ലേലത്തിലേക്ക് മണിച്ചൻ നീങ്ങി. സുഹൃത്തുമായി കൂട്ടുകൂടി ആദ്യം ചിറയിൻകീഴ് റെയ്ഞ്ച് പിടിച്ചു. പിന്നീട് വർക്കല, വാമനപുരം റെയ്ഞ്ചുകളും മണിച്ചൻറെ കീഴിലായി. കള്ളുഷാപ്പുകൾ വഴി വ്യാജ മദ്യം വിറ്റു. പൊലീസും എക്സൈസും മണിച്ചനെതിരെ അനങ്ങിയില്ല. രാഷ്ട്രീയ- ഉദ്യോഗസ്ഥ സംഘങ്ങളെ മണിച്ചനും സഹോദരൻമാരും നിയന്ത്രിച്ചു. അതിർത്തി കടന്ന് സ്പരിറ്റൊഴുകി. തിരുവനന്തപുരം റെയ്ഞ്ച് കൂടി മണിച്ചൻ പിടിച്ചെടുത്തതിന് പിന്നാലെയാണ് കല്ലുവാതുക്കൽ വിഷമദ്യ ദുരന്തം ഉണ്ടാകുന്നത്. ഒളിവിൽ പോയ മണിച്ചൻ ശത്രുക്കൾക്കെതിരെ ഗൂഢാലോചന ആരോപിച്ചു. വിഷമദ്യ ദുരന്തക്കേസിലെ മണിച്ചനെ നാഗർകോവിലിൽ നിന്നും അറസ്റ്റു ചെയ്തു. ഇന്ത്യൻ ശിക്ഷാ നിയമം, അബ്കാരി നിയമം എന്നിവ ചാർജ്ജു ചെയ്ത് ജീവപര്യന്തം ശിക്ഷ വിധിച്ചു. അന്വേഷണ ഉദ്യോഗസ്ഥൻ ഐ.ജി.സിബി മാത്യൂസിനെ കൊല ചെയ്യാൻ പദ്ധതിയിട്ടതുമായി ബന്ധപ്പെട്ട് മണിച്ചനെ നാല് വർഷം ശിക്ഷ വിധിച്ചിരുന്നു. പരോളിൽ ഇറങ്ങിയ മണിച്ചൻ ചിറയിൻകീഴ് കൂന്തള്ളൂരിൽ ബീ ടേസ്റ്റി കാറ്ററിങ് യൂണിറ്റ് ആരംഭിച്ചു. കേസിൽ സുപ്രീം കോടതിയിൽ വാദം നടക്കുമ്പോൾ മണിച്ചന്റെ അഭിഭാഷകൻ മണിച്ചന് മാനസാന്തരം സംഭവിച്ചു എന്നും ഇനി മദ്യവിൽപ്പന നടത്തില്ല എന്ന് സത്യവാങ്‌മൂലം നൽകാൻ തയ്യാറാണെന്നും അറിയിച്ചിരുന്നു. മണിച്ചൻ്റെ ഡയറിയിൽ കുടംപുളി സുരക്ക് നൽകുന്ന മാസപടി കണക്കും ഉണ്ടായിരുന്നു. **[![](https://cdn.boolokam.com/articles/2023/07/fffgggg-1.jpg)](https://cdn.boolokam.com/articles/2023/07/fffgggg-1.jpg)കേസന്വേഷണം:** ഐ.ജി. സിബി മാത്യൂസിന്റെ നേതൃത്വത്തിലുള്ള പ്രത്യേക പോലീസ് സംഘമാണ് കേസന്വേഷിച്ചത്. ഇതെപ്പറ്റി ഒരു ജുഡീഷ്യൽ അന്വേഷണവും പ്രഖ്യാപിക്കപ്പെട്ടിരുന്നു. സിബി മാത്യൂസിനെ വധിക്കാനും മണിച്ചൻ പദ്ധതിയിട്ടിരുന്നു.സർക്കാരിനെതിരെ ആരോപണം ഉയർന്നതിനാൽ 90 ദിവസത്തിനകം തന്നെ കുറ്റപത്രം സമർപ്പിക്കപ്പെട്ടു. ഇല്ലെങ്കിൽ പ്രതികൾ ജാമ്യത്തിലിറങ്ങുകയും സാക്ഷികളെ സ്വാധീനിക്കുകയും ചെയ്യുമായിരുന്നു. അന്വേഷണവും ഊർജിതമായിരുന്നു. തെളിവുശേഖരണം കഴിഞ്ഞപ്പോഴേ 90 ദിവസം ആകാറായി. ഉറക്കമുപേക്ഷിച്ചാണ് 3 ദിവസം കൊണ്ടു പ്രശാന്ത് എന്ന പൊലീസ് ഉദ്യോഗസ്ഥൻ കുറ്റപത്രം എഴുതിത്തീർത്തത്. ഒടുവിൽ അദ്ദേഹം തളർന്നതോടെ ഡിവൈഎസ്പി ആയിരുന്ന കെ.കെ. ജോഷ്വ അതു പൂർത്തിയാക്കി. അതുകൊണ്ടു കുറ്റപത്രവും രണ്ടു കൈപ്പടയിലാണെന്നു ജോഷ്വ മുൻപു സൂചിപ്പിച്ചിട്ടുണ്ട്. ആയിരത്തോളം പേജുണ്ടായിരുന്ന കുറ്റപത്രം കോടതി അവസാനിക്കുന്നതിന് 15 മിനിറ്റു മാത്രം മുൻപാണു സമർപ്പിച്ചത്. അപ്പോൾ തന്നെ കേസിൽ ആയിരത്തോളം സാക്ഷികൾ ഉണ്ടായിരുന്നു. ഇതിലും ചോദ്യം ചെയ്തു. 10000 രേഖകൾ കോടതിയിൽ ഹാജരാക്കി. ഹയറുന്നിസ, മണിച്ചന്റെ സഹോദരന്മാരായ കൊച്ചനി, വിനോദ് എന്നിവരുൾപ്പെടെ 26 പ്രതികളെ കോടതി ശിക്ഷിച്ചു. 4 പ്രതികൾ ദുരന്തത്തിനിരയായി മരിച്ചു. 13 പേർക്കു ജീവപര്യന്തം ശിക്ഷയാണു നൽകിയത്. മണിച്ചന് 43 വർഷത്തെ തടവുകൂടി വിധിച്ചെങ്കിലും പിന്നീട് ഇളവുനൽകി. കീഴ്ക്കോടതി വിധികളുടെ അടിസ്ഥാനത്തിൽ മണിച്ചൻ 30.45 ലക്ഷം രൂപ കെട്ടിവയ്ക്കണമെന്നു സംസ്ഥാന സർക്കാർ സുപ്രീംകോടതിയിൽ ആവശ്യപ്പെട്ടിരുന്നെങ്കിലും പിഴ ഈടാക്കാതെ അടിയന്തരമായി മോചിപ്പിക്കാൻ ഉത്തരവു വന്നു. ഈ കേസുമായി ബന്ധപ്പെട്ട സുപ്രീം കോടതി ചോദിച്ച ഏറ്റവും പ്രധാനപ്പെട്ട കാര്യം ഒരു മനുഷ്യന് പിഴ നൽകാൻ പണമില്ലാത്തതിന്റെ പേരിൽ അയാളെ എങ്ങനെ ദീർഘകാലം ജയിലിൽ ഇടാനാകും എന്നാണ് സംസ്ഥാന സർക്കാരിനോട് ചോദിച്ചത്. മണിച്ചൻ 2022 ഒക്ടോബർ 21ന് ജയിൽമോചിതനായി. മണിച്ചനൊപ്പം ശിക്ഷ അനുഭവിച്ചിരുന്ന സഹോദരങ്ങൾ നേരത്തേ മോചിതരായിരുന്നു. 2017 ഫെബ്രുവരിയിൽ ടി.പി. ചന്ദ്രശേഖരൻ വധക്കേസ് പ്രതികൾക്കൊപ്പം മണിച്ചനും ശിക്ഷയിളവ് നൽകാൻ സർക്കാർ തീരുമാനിച്ചെങ്കിലും വിവാദമായതോടെ ഉപേക്ഷിച്ചു. 2020 ഏപ്രിലിൽ മണിച്ചനടക്കം 33 തടവുകാരെ വിട്ടയക്കാനുള്ള ശുപാർശ സർക്കാർ ഗവർണർക്കയച്ചു. 2020 ജൂൺ 13-ന് മണിച്ചന്റെ മോചനത്തിന് ഗവർണർ അനുമതിനൽകി. നഷ്ടപരിഹാരത്തുക കെട്ടിവെക്കാത്തതിനെത്തുടർന്നാണ് ജയിൽമോചനം വൈകിയത്. തെളിവുശേഖരണത്തിലും വിചാരണയിലുമെല്ലാം ശ്രദ്ധേയമായിരുന്നു മദ്യദുരന്ത കേസ്. മരണമൊഴികളായിരുന്നു പ്രധാന തെളിവ്. മറ്റുള്ളവ തേടിപ്പിടിക്കുക പൊലീസിനു ശ്രമകരമായ ജോലിയായിരുന്നു. സ്പിരിറ്റ് കടത്തിയ വാഹനത്തിൽ നിന്ന് ഒരുമാസത്തോളം കഴിഞ്ഞും അഴുക്കിനൊപ്പം മീതൈൽ ആൽക്കഹോളിന്റെ അംശം കണ്ടെത്താനായി. ഫോൺകോളുകൾ കേന്ദ്രീകരിച്ചും അന്വേഷണം നടന്നു. മണിച്ചന്റെ ഗോഡൗണിൽ നിന്ന് ആദായനികുതി വകുപ്പ് പിടിച്ചെടുത്ത ഡയറിയിലെ നേതാക്കളുടെ പേരുകൾ സിപിഎമ്മിനെയും കേരളരാഷ്ട്രീയത്തെയും പിടിച്ചുലച്ചു. ആരോപണം മുഖ്യമന്ത്രിയുടെ ഓഫീസ് വരെ നീണ്ടു. ചിറയിൻകീഴ്, വാമനപുരം, വർക്കല റെയ്ഞ്ചുകൾ നിയന്ത്രിച്ചിരുന്ന അബ്കാരി ചന്ദ്രനെന്ന മണിച്ചനും ഭരണകക്ഷി ഉന്നതതരുമായുള്ള ബന്ധം ഓരോന്നായി പുറത്തുവന്നു. കള്ളഷാപ്പിന്റെ മറവിൽ നടന്ന വ്യാജ വാറ്റിനും മദ്യ കച്ചവടത്തിന് രാഷ്ട്രീയ- ഉദ്യോഗസ്ഥ ഒത്താശയുണ്ടായിരുന്നുവെന്ന് ക്രൈം ബ്ര‍ാഞ്ച് ഐജി സിബി മത്യൂസ് കണ്ടെത്തി. അന്വേഷണ സംഘത്തിന്റെ ഓരോ കണ്ടെത്തലും സർക്കാരിന് തിരിച്ചടിയായി. മാസപ്പടി ഡയറി പിടിച്ചു. മണിച്ചൻ വീട്ടുവളപ്പിൽ സൂക്ഷിച്ചിരുന്ന സ്പരിറ്റ് ശേഖരവും കണ്ടെത്തി. സിപിഎം ജില്ലാ സെക്രട്ടറിയും, എംഎൽഎയും സിപിഐ എംഎൽഎയും ഉൾപ്പെടെ ഉന്നത നിരതന്നെ ഉണ്ടായിരുന്നു മാസപ്പടി ലിസ്റ്റിൽ, മണിച്ചൻ എന്ന അബ്കാരി തഴച്ച് വളർന്നത് സർക്കാർ തണലിലായിരുന്നു എന്ന് പൊതുസമൂഹം തിരിച്ചറിഞ്ഞു. മണിച്ചന്റെ മദ്യക്കച്ചവടത്തിൽ ഉദ്യോഗസ്ഥരും രാഷ്ട്രീയക്കാരും പങ്കുപറ്റിയെന്നു ചൂണ്ടിക്കാട്ടി സംസ്ഥാനസർക്കാരിനെ രൂക്ഷമായി വിമർശിക്കുകയുംചെയ്തു. മാസപ്പടി ഡയറിയിലെ ഉന്നതരേയും വിജിലൻസ് കോടതി വെറുതെ വിട്ടു. അന്നുമിന്നും ഇടതു സർക്കാരിനേറ്റ ഏറ്റവും വലിയ കളങ്കമായി കല്ലുവാതുക്കൽ ദുരന്തം. തുടർന്ന് നടന്ന തെരഞ്ഞെടുപ്പിൽ 40 സീറ്റിലേക്ക് ഇടതുമുന്നണി ഒതുങ്ങാനിടയായതിന്റെ പ്രധാന കാരണവും മദ്യ ദുരന്തമായിരുന്നു. ഹയറുനിസയെ കത്രീനയാക്കിയും മണിച്ചനെ മാത്തച്ചൻ ആക്കിയും അവതരിപ്പിച്ച ഈ സിനിമയിൽ ഷക്കീല കത്രീനയായി തകർത്ത് അഭിനയിച്ചു. ഷാപ്പിൽ തനി നാടൻവേഷത്തിലും എന്നാൽ ഷാപ്പിന് പുറത്ത് വലിയ ബംഗ്ലാവ് അടക്കം ആഡംബരജീവിതം നയിക്കുന്ന പോഷ് ലേഡിയായാണ് കത്രീനയെ ഷക്കീല അവതരിപ്പിച്ചത്. മദ്യദുരന്തത്തിലെ സംഭവങ്ങൾ അതേപടി സിനിമയിൽ കാണിക്കുന്നുണ്ട്. വിഷമദ്യം കഴിച്ച് ഒരു പാട് പേരുടെ ജീവൻ നഷ്ടപ്പെടുന്നതും ഒരുപാട് പേരുടെ കുടുംബം അനാഥമാവുന്നതുമെല്ലാം എ.ടി.ജോയ് തൻമയത്തത്തോടെ ചിത്രീകരിച്ചു. അബ്കാരി മാത്തച്ചൻ്റെ മകൻ ജോണി ആയിവന്ന ഹരിജിത്ത് പ്രണയം നടിച്ച് സജിനിയുടെ സഹോദരിയായ രോഷ്നിയെ ഷക്കീലയുടെ വീട്ടിൽ കൊണ്ടുവന്നു വലിയൊരു മുതലാളിക്ക് കാഴ്ചവയ്ക്കുകയും അപമാന ഭാരത്താൽ റോഷ്നി ഷക്കീലയുടെ വീടിൻറെ ടെറസിൽ നിന്ന് ചാടി ആത്മഹത്യയും ചെയ്യുന്നു. ശേഷം നടക്കുന്ന മദ്യദുരന്തത്തിൻ്റെ ഇരയായി സജിനിയുടെ അച്ഛനും മരിക്കുന്നു. അങ്ങനെ തീർത്തും അനാഥയായ സൂസി എന്ന വേഷം അവതരിപ്പിച്ച സജിനി പാറമടയിലെ ഒരു തൊഴിലാളി നേതാവായ സഹദേവനുമായി ചേർന്ന് ആദ്യം തൻ്റെ സഹോദരിയെ ചതിച്ച ജോണിയേയും പിന്നീട് മാത്തച്ചനേയും തന്ത്രപരമായി ഇല്ലാതാക്കി പ്രതികാരം ചെയ്യുന്നു. ശേഷം സഹദേവൻ കത്രീനാമ്മയെ വീട്ടിൽ നിന്നും വലിച്ചിറക്കി നാട്ടുകാരുടെ മുൻപിൽ വെച്ച് വിചാരണ ചെയ്യുന്നു. ആ സമയം മദ്യദുരന്തത്തിനിരയായ തൻ്റെ അച്ഛൻറെയും അനിയത്തിയുടെയും മരണത്തിന് കാരണക്കാരിയുമായ കത്രീനയെയെ സൂസി കുത്തി കൊലപ്പെടുത്തുന്നു. അവസാനം വില്ലൻമാരെ കൊലപ്പെടുത്തിയ സഹദേവനേയും സൂസിയായി വന്ന സജിനിയെയും കോല്ലം അജിത്ത് അവതരിപ്പിച്ച പോലീസ് ഓഫീസർ പോലീസ് ജീപ്പിൽ അറസ്റ്റ് ചെയ്തു കൊണ്ടു പോകുന്നതോടുകൂടി സിനിമ അവസാനിക്കുന്നു. അക്കാലത്തെ സമകാലിക തീപ്പൊരി വിഷയമായതിനാലും ഷക്കീലയുടെ സ്റ്റാർവാല്ല്യുവിനാലും നല്ല ഹൈപ്പ് കിട്ടി ഈ സിനിമ വലിയ ഹിറ്റായിരുന്നു. NB: ഇത്തരത്തിൽ ചരിത്ര/ആനുകാലിക സംഭവങ്ങളെ ആസ്പദമാക്കിയ മറ്റേതെങ്കിലും ബിഗ്രേഡ് പടങ്ങൾ ഉണ്ടെങ്കിൽ അറിവുള്ളവർക്ക് പങ്കുവെക്കാവുന്നതാണ്.