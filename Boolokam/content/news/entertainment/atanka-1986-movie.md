---
author: Beaumaris
categories:
- Entertainment
comment_count: 0
date: 2022-08-18 09:18:36
draft: false
image: ''
like_count: 81596
share_count: 11811
tags:
- Atanka (1986)
- Vishnu B Vzkl
title: കൊല്ലപ്പെട്ടവനും കൊലപാതകിയും തൻറെ പഴയ വിദ്യാർത്ഥികൾ, രാഷ്ട്രീയ കൊലപാതകം നേരിൽ
  കണ്ട അദ്ധ്യാപകന്റെ ദുരവസ്ഥ
view_count: 1662248
---

**Vishnu B Vzkl** **Atanka (1986)** നിങ്ങൾ ഒരു കൊലപാതകം നേരിട്ടു കാണുകയാണ്.ഒരു രാഷ്ട്രീയ കൊലപാതകം! അത് പോലീസിൽ അറിയിച്ചാൽ കുടുംബം തന്നെ ഇല്ലാതാക്കുമെന്ന് കൊലയാളികൾ ഭീഷണിപ്പെടുത്തുന്നു.നിങ്ങൾ പോകുന്നിടത്തെല്ലാം അവർ പിന്തുടരുന്നു. അങ്ങനെയൊരു അവസ്ഥയാണ് 80കളിൽ ബംഗാളിലെ ഒരു സ്കൂൾ അദ്ധ്യാപകന് അനുഭവിക്കേണ്ടി വരുന്നത്. ഒരു ദിവസം രാത്രി ട്യൂഷൻ കഴിഞ്ഞു വരുമ്പോൾ അയാൾ ഒരു കൊലപാതകത്തിന് ദൃ‌ക്സാക്ഷിയാകുന്നു. കൊല്ലപ്പെട്ടവനും കൊലപാതകിയും അയാളുടെ പഴയ വിദ്യാർത്ഥികൾ. മകളും മകനുമടങ്ങുന്ന കുടുംബത്തെ ഇല്ലാതാക്കുമെന്ന് അവർ ഭീഷണിപ്പെടുത്തി. അന്നുമുതൽ അവർ അദ്ധ്യാപകനെ പിന്തുടർന്ന് മാനസികമായി പീഡിപ്പിക്കുന്നു. ഒടുവിൽ ധൈര്യം സംഭരിച്ച് വരുമ്പോഴേക്കും അയാൾക്ക് വ്യക്തിപരമായി വലിയ നഷ്ടങ്ങൾ സംഭവിച്ചു കഴിഞ്ഞിരുന്നു. [embed]https://youtu.be/Gppxut8BA5s[/embed] 1980കളിലെ ബംഗാളിലെ കലുഷിതമായ രാഷ്ട്രീയം മധ്യവർഗ കുടുംബങ്ങളെ എങ്ങനെ ബാധിച്ചുവെന്ന് പറയുകയാണ് യഥാർത്ഥ സംഭവത്തെ ആസ്‌പദമാക്കി തപൻ സിൻഹ സംവിധാനം ചെയ്ത Atanka എന്ന സിനിമ.വഴിയായ വഴിയിലെല്ലാം രാഷ്ട്രീയ പാർട്ടികളുടെ ചുമരെഴുത്തുക്കളും ചിഹ്നങ്ങളും നിറഞ്ഞ അക്രമങ്ങൾ പതിവായിരുന്ന അധികാരികൾ യുവാക്കളെ സ്വന്തം നേട്ടങ്ങൾക്കായി ഉപയോഗിക്കുന്ന ഒരു കാലത്താണ് ഈ സിനിമ പുറത്തിറങ്ങിയത്. ഈ വിഷയങ്ങൾക്കൊന്നും ഇന്നും കാര്യമായ മാറ്റങ്ങൾ ഉണ്ടായിട്ടില്ല എന്നത് സിനിമയെ കാലിക പ്രസക്തമാക്കുന്നു.തപൻ സിൻഹയുടെ മികച്ച സിനിമകളിൽ Atanka എപ്പോഴും ഉണ്ടാകും.സത്യജിത് റേയുടെ സമകാലികനായി ബംഗാളി സിനിമയെ പുതു വഴിയിലേക്ക് നയിച്ച സിൻഹ റേയോടൊപ്പം ആഘോഷിക്കപ്പെട്ടിട്ടില്ല എന്നത് ഒരു വസ്തുതയാണ്.സൗമിത്ര ചാറ്റർജി,ശതാബ്‌ദി റോയ്, പ്രൊസൻജിത് ചാറ്റർജി,സുമന്ത മുഖർജീ തുടങ്ങിയവർ പ്രധാന വേഷങ്ങളിലെത്തുന്ന ചിത്രം തീർച്ചയായും കണ്ടിരിക്കേണ്ട ഒന്നാണ്.