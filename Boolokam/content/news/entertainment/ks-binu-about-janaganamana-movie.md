---
author: Beaumaris
categories:
- Entertainment
comment_count: 0
date: 2022-06-06 05:56:09
draft: false
image: https://cdn.boolokam.com/articles/2022/06/pppp.jpg
like_count: 84571
share_count: 15391
tags:
- Featured
- Hypocrisy
- janaganamana
- KS Binu
title: ജനഗണമനയുടെ ഹിപ്പോക്രസി
view_count: 1845144
---

**ജനഗണമനയുടെ ഹിപ്പോക്രസി** **KS Binu** ജനഗണമന ഒരുപാട് രാഷ്ട്രീയ കാര്യങ്ങൾ പറയാൻ ശ്രമിക്കുന്നുണ്ട്. പ്രധാനമായും വംശീയ, ജാതീയ, ലിംഗ വിവേചനങ്ങളെ അത് അഡ്രസ്സ് ചെയ്യാൻ ശ്രമിക്കുന്നു. രാഷ്ട്രീയം പറയുമ്പോൾ പക്ഷേ വേണ്ടുന്ന ഒരു പൊളിറ്റിക്കൽ സെൻസിബിലിറ്റി കീപ് ചെയ്യുന്നതിൽ ആ സിനിമ പരാജയപ്പെടുന്നതായാണ് തോന്നിയത്. (Spoilers ahead) കഴിഞ്ഞ ഒരു ദശകത്തിലെ നമുക്ക് സുപരിചിതമായ ചില സംഭവങ്ങൾ അടിസ്ഥനമാക്കിയാണ് ജനഗണമന എന്ന ഫിക്ഷൻ നിർമ്മിച്ചിരിക്കുന്നത്. ഏറ്റവും പ്രധാനം നമ്മുടെ കേന്ദ്രസർവ്വകലാശാലകളിലെ കലാപങ്ങളും അതിനു തുടക്കമിട്ട രോഹിത് വെമുലയുടെ ആത്മഹത്യയും തന്നെ. രോഹിതിനു പകരം ഒരു സ്ത്രീ ഗവേഷകയാണ് സിനിമയിൽ; അതൊരു പക്ഷേ ഒരു പൊളിറ്റിക്കൽ മൂവ് ആവാം. ദിവ്യ എന്ന ആ പെൺകുട്ടി രാമനഗര സെൻട്രൽ യൂണിവേഴ്സിറ്റിയെന്ന ഫിക്ഷണൽ നഗരത്തിലെ ഫിക്ഷണൽ യൂണിവേഴ്സിറ്റിയിൽ കടുത്ത ജാതീയവിവേചനങ്ങൾ അനുഭവിക്കുകയും തുടർന്ന് ആത്മഹത്യ ചെയ്യുകയും ചെയ്യുന്നു. ഇത് പക്ഷേ ബാക്ക് സ്റ്റോറിയാണ് സിനിമയിൽ. വിദ്യയ്ക്ക് നീതി വാങ്ങാൻ ഇറങ്ങിത്തിരിക്കുന്ന സബ മറിയം എന്ന അധ്യാപിക കൊല്ലപ്പെടുന്നിടത്താണ് സിനിമ ശരിക്കും ആരംഭിക്കുന്നത്. &nbsp; രാമനഗര യൂണിവേഴ്സിറ്റിയിൽ 10 വർഷത്തിനിടെ 52 പേർ ആത്മഹത്യ ചെയ്തിട്ടുണ്ട്. ഒരു അധ്യയന വർഷം ശരാശരി 5ൽ അധികം വിദ്യാർത്ഥികൾ. അതേത് യൂണിവേഴ്സിറ്റി, അതിപ്പഴും അവിടെയുണ്ടോ, ഓരോ കൊല്ലവും ഇത്രയും ആത്മഹത്യകൾ നടക്കുന്ന ആ വിദ്യാലയം വിദ്യാർത്ഥികൾ കത്തിച്ചില്ലേ, നാട്ടുകാർ മേഞ്ഞില്ലേ, നിയമവ്യവസ്ഥിതി നോക്കുകുത്തിയാണോ എന്നൊന്നും ചോദിക്കുന്നില്ല. പകരം നമുക്ക് വെമുലയിലേക്കും വിദ്യയിലേക്കും വരാം. രോഹിത് എങ്ങിനെയാണ് ഒരു രാജ്യത്തെയാകെ ഇളക്കിമറിച്ച വിദ്യാർത്ഥി പ്രക്ഷോഭങ്ങളുടെ ആണിക്കല്ലായത്? അയാളത് ചെയ്തത് തന്റെ ആത്മഹത്യ എന്ന പൊളിറ്റിക്കൽ സ്റ്റേറ്റ്മെന്റ് കൊണ്ടായിരുന്നു. ഇന്ത്യയെ ഒട്ടാകെ കലാപത്തിനു പ്രേരിപ്പിക്കുവാൻ ശേഷിയുള്ള വേദനാജനകമായ വാക്കുകൾ കൊണ്ട് നിറച്ച ഒരു ആത്മഹത്യാക്കുറിപ്പ് എഴുതി വച്ചിട്ടാണ് രോഹിത് ഹോസ്റ്റലിലെ ഫാനിൽ കെട്ടിയ പുതപ്പിൽ ജീവനൊടുക്കുന്നത്. ജീവിച്ചിരുന്ന രോഹിതിനെ ആരും കേട്ടില്ലെങ്കിൽ മരിച്ച രോഹിതിനെ ലോകം മുഴുവൻ കേട്ടു. രോഹിത് ഒറ്റയ്ക്കാണ് വന്നത്; തന്നെ ആ മരണം കൊണ്ട് അടയാളപ്പെടുത്തിയത്, സമരത്തിനു അഗ്നി പകർന്നത്. മരിച്ച രോഹിത് ആയിരുന്നു മരണാനന്തരം ആ സമരം തുടങ്ങിവച്ചതും അതിന്റെ സമരനായകനും. ആർക്കും തന്റെയോ തന്റെ ആളുകളുടെയോ ഏജൻസി നൽകുന്ന ഒരു പ്രവൃത്തിയായിരുന്നില്ല അത്. എന്നാൽ, ട്രൂ ഇൻസിഡന്റ്സിൽ നിന്ന് പ്രചോദനം കൊണ്ടതാണെന്ന് വ്യക്തമാണെങ്കിൽ കൂടി, മരിച്ച വിദ്യ എന്ന രോഹിതിന്റെ സ്ക്രീൻ രൂപം മരണപ്പെട്ട രോഹിതിന്റെ നിഴൽ പോലുമാകുന്നില്ല. വിദ്യയുടെ മരണം ആ യൂണിവേഴ്സിറ്റിയിൽ (അതുമൊരു സെൻട്രൽ യൂണിവേഴ്സിറ്റിയിൽ!) ഏതെങ്കിലും കുട്ടി അറിഞ്ഞതായിക്കൂടി ഭാവമില്ല. മകളുടെ മൃതദേഹത്തിനായി യൂണിവേഴ്സിറ്റി ഓഫീസറോട് കെഞ്ചുന്ന അവളുടെ അപ്പൻ യൂണിവേഴ്സിറ്റിയിലെ തിരക്കിനിടയിൽ മകളുടെ അഡ്മിഷനു വന്ന ഒരാളെയേ പോലെയേ തോന്നിക്കൂ. സബയ്ക്ക് കിട്ടിയ അതേ ഫീലേ പ്രേക്ഷകനും കിട്ടുന്നുള്ളു. അത്രയേ സിനിമയുടെ സൃഷ്ടാക്കൾ വിദ്യയ്ക്കും വിദ്യയുടെ മരണത്തിനും വിലനൽകിയിട്ടുള്ളു. ![](https://cdn.boolokam.com/articles/2022/06/pppp.jpg) ഫിലിം മേക്കറുടെ സ്വാതന്ത്ര്യമെന്ന് വെറും വെറുതെ അതിനെ പോട്ടെ എന്ന് വെക്കാം. എന്നാൽ യഥാർത്ഥത്തിൽ രോഹിത് തന്റെ മരണം കൊണ്ട് ചെയ്ത പ്രവൃത്തിയെ, തനിക്ക് മേൽ അയാൾക്കുള്ള ഏജൻസിയെ ഒക്കെ അടപടലേ ഹൈജാക്ക് ചെയ്യുന്ന പരിപാടിയാണ് അടുത്തത്. പണം, വംശം, നിറം, ജാതി തുടങ്ങിയ വിവേചനങ്ങളെ എല്ലാം വാക്കാൽ കീറിമുറിക്കുന്ന സിനിമ അതിന്റെ ഹിപ്പോക്രസി പൂർണമായി വെളിവാക്കുന്നത്; അധ്യാപകൻ പുലർത്തുന്ന വിവേചനം മൂലം ഒരു പിഎച്ച്ഡി പൂർത്തിയാക്കാൻ കഷ്ടപ്പെടുന്ന ദരിദ്രയും ദലിതയുമായ ദിവ്യയുടെ കഥ പറയാൻ, ദിവ്യയ്ക്ക് വേണ്ടി നിലകൊള്ളാൻ, അങ്ങനെ ദിവ്യയുടെ ഏജൻസി ഏറ്റെടുക്കാനായി ധനികയായ, ചുമ്മാ വിദേശത്തെ പോസ്റ്റ് ഡോക്ക് ഫെലോഷിപ്പ് വേണ്ടെന്ന് വെക്കാൻ തീരുമാനിക്കുന്ന, അതൊക്കെ ഓപ്ഷനായ, വളരെ കൃത്യമായ സവർണ അടയാളങ്ങളുള്ള സബ മറിയം എന്ന മംത മോഹൻദാസിനെ പ്ലേസ് ചെയ്തുകൊണ്ടാണ്. സബ കൊല്ലപ്പെടുമ്പോൾ മാത്രമാണ് പടം ഓൺ ആകുന്നത്. യൂ സീ ദ ഐറണി? രോഹിതിനെ നമ്മളറിഞ്ഞത് സബയേപ്പോലെ ഒരു തണലുണ്ടായിട്ടല്ല. സിനിമയിൽ പക്ഷേ അത് വേണ്ടിവരുമെന്ന് ഫിലിം മേക്കർ ചിന്തിക്കുമ്പോൾ താൻ സിനിമയിലൂടെ പറയാൻ ശ്രമിക്കുന്ന വിഷയത്തെ തന്നെ താൻ ഹൈജാക്ക് ചെയ്യുന്നു, അത് ഹിപ്പോക്രസി ആണ് എന്ന് ചലച്ചിത്രകാരൻ മനസ്സിലാക്കേണ്ടതുണ്ട്. ജയ് ഭീം എന്ന സിനിമയിൽ വിവേചനം നേരിടുന്ന മനുഷ്യരുടെ കാര്യങ്ങൾ ശരിയാക്കാൻ സൂര്യയുടെ സവർണശരീരം വേണ്ടിവന്നു എന്ന് ആ സിനിമയെ കുറിച്ച് ആരോപണമുണ്ടായിരുന്നു. അത് പൂർണമായും ബേസ്ഡ് ഓൺ ട്രൂ സ്റ്റോറി ആകയാൽ ആ ആരോപണത്തിൽ കഴമ്പുണ്ടെന്ന് കരുതുന്നില്ല. എന്നാൽ ഇവിടെ അതല്ല സ്ഥിതി. ചില ട്രൂ ഇൻസിഡന്റ്സിനെ ബേസ് ചെയ്ത്, ചില പ്രത്യേക രാഷ്ട്രീയആശയങ്ങൾ പറയാനായി ഫിക്ഷനായി പടുത്തുയർത്തുന്ന ഒരു സിനിമ പുലർത്തേണ്ടുന്ന രാഷ്ട്രീയജാഗ്രത ഇല്ലാതെ പോകുന്നതാണിവിടുത്തെ പ്രശ്നം. ഇനി, ഒരു സെൻട്രൽ യൂണിവേഴ്സിറ്റിയെ ബേസ് ചെയ്ത് സിനിമ എടുക്കുമ്പോൾ, നമ്മുടെ നാട്ടിലെ സെൻട്രൽ യൂണിവേഴ്സിറ്റികൾ എന്ന സെറ്റപ്പിനെ കുറിച്ചും അതിന്റെ യൂണിയനെയും ഭാരവാഹികളെയും കുറിച്ചും ഒക്കെ അത്യാവശ്യം ഒന്ന് റിസർച്ച് ചെയ്യണം. (കോടതി സീൻസ് കണ്ടതുകൊണ്ട് യൂണിവേഴ്സിറ്റി സീനുകൾ വലിയ അത്ഭുതമുണ്ടാക്കുന്നില്ല.) ഇന്നാട്ടിലെ ഏറ്റവും പൊളിറ്റിക്കലായ ഇടങ്ങളാണ് കേന്ദ്രസർവ്വകലാശാലകൾ. നമ്മുടെ നാടിന്റെ രാഷ്ട്രീയ ഈറ്റില്ലങ്ങൾ. രാജ്യത്തെ ബാധിക്കുന്ന പല കാര്യങ്ങളും ആദ്യം തിരിച്ചറിയുന്നത് ആ ക്യാമ്പസുകളിലെ കുട്ടികളാണ്. അവരാണ് ഇന്നാടിനെ മാറ്റിമറിക്കുന്ന പല സമരങ്ങളും തുടങ്ങിയതും നയിച്ചതും. അത്രയ്ക്ക് രാഷ്ട്രീയ ബോധമുള്ള, ജാഗ്രതയുള്ള, ധൈര്യമുള്ള വിദ്യാർത്ഥികളാണവർ. അയ്ഷേ ഘോഷിനെ പോലെ, ഷെഹ്‌ല റഷീദിനെ പോലെ അതിശക്തരായ സ്ത്രീകളാണ് അവിടങ്ങളിലെ വിദ്യാർത്ഥി യൂണിയനുകളെ നയിക്കുക. ഒരു പോലീസിന്റെ ലാത്തി കണ്ട് വിരണ്ട് പോകുന്നവരല്ല അവരൊന്നും. അവരൊക്കെ നമ്മുടെ കൺമുന്നിൽ നിൽക്കുമ്പോഴാണ് രാമനഗര യൂണിവേഴ്സിറ്റി യൂണിയൻ പ്രസിഡന്റ് ഗൗരിലക്ഷ്മി ലാത്തിച്ചാർജിൽ പരിക്ക് പറ്റി ആശുപത്രിയിലായിരിക്കെ മൊഴിയെടുക്കാൻ വരുന്ന പോലീസിനോട് പറയുന്നത്; ഇന്നലെ വരെ പോലീസിനെ വിശ്വാസമായിരുന്നു, ഇന്ന് ഭയമാണ് എന്ന്! അത്രേയുള്ളോ ഒരു സെ.യൂ.യൂണിയൻ പ്രസിഡന്റ് എന്ന് നമ്മൾ മൂക്കത്ത് വിരൽ വച്ചുപോകും. മാത്രമല്ല, ദിവ്യയുടെ മരണം ഗൗരിയും യൂണിയനും യൂണിവേഴ്സിറ്റിയും അറിഞ്ഞിട്ടു പോലുമുണ്ടെന്ന് തോന്നുന്നില്ല സിനിമയിലെങ്ങും. ദിവ്യയുടെ ബോഡി തേടി അപ്പൻ വരുമ്പോൾ യൂണിവേഴ്സിറ്റി അതിസാധാരണമായി പ്രവർത്തിക്കുകയാണ്. സാധാരണ സമാനമായ സംഭവം അത്തരമൊരു റിയൽ ക്യാമ്പസിൽ ഉണ്ടായാൽ എന്തായിരിക്കും ആ സാഹചര്യത്തിൽ ക്യാമ്പസിന്റെ അവസ്ഥ എന്നാലോചിക്കണം! (രോഹിത് വെമുല ഉദാഹരണം.) സബയെ യൂണിവേഴ്സിറ്റി വി.സി തള്ളിപ്പറയുമ്പോൾ പല്ലുകടിക്കുകയല്ലാതെ ഓൺ സ്പോട്ട് ഒന്നു കൂവാൻ പോലും ഗൗരി അടക്കം ആ ക്യാമ്പസിൽ ഒറ്റ ധൈര്യശാലിയുമില്ല. അയാൾ പോയിക്കഴിഞ്ഞാണ് പ്രതിഷേധിക്കാൻ ഗൗരിക്കു പോലും കഴിയുന്നത്. ഇത്ര രാഷ്ട്രീയ ബോധമില്ലാത്ത ഒരു സെ.യൂ. ക്യാമ്പസിനെയും അതിന്റെ യൂണിയൻ പ്രസിഡന്റിനെയും നമ്മൾ ആദ്യമായി കാണുകയാണ്. ![](https://cdn.boolokam.com/articles/2022/06/23-5.jpg) ഇനിയുമുണ്ട്. അങ്ങേയറ്റം പൊളിറ്റിക്കൽ സെൻസിബിലിറ്റിയും വിവരവുമുള്ള കേരളത്തിലെ വിദ്യാർത്ഥികൾ, അതും ഏതുംപോരാത്ത മഹാരാജാസിലെ വിദ്യാർത്ഥികൾ നാട്ടിൽ വലിയ പ്രശ്നമുണ്ടായിട്ടും പഴംവിഴുങ്ങികളായിരിക്കുന്നു, അവരെ സമരം ചെയ്യാനിറക്കാൻ ഒരധ്യാപകനു അവരോട് കയർക്കേണ്ടി വരെ വരുന്നു! സിനിമയിലെ വെറും പഞ്ച് ഡയലോഗിനു മാത്രം എഴുതിക്കൂട്ടിയ അനവധി സീനുകളിൽ ഒന്ന്. ഡിഐജിയോട് ഒരു കാര്യവുമില്ലാതെ, സാഹചര്യവുമായി വലിയ ബന്ധമൊന്നുമില്ലാതെ സുരാജിന്റെ എസിപി സജ്ജൻ കുമാർ പഞ്ചടിക്കുന്ന പോലെ ഒന്ന്. താൻ നിർമ്മിക്കുന്ന ക്യാരക്ടേഴ്സ് ആരാണ് എന്നും അവരുടെ പ്രത്യേകതകളെന്താണെന്നും അവരുടെ സാഹചര്യം എന്തായിരിക്കുമെന്നും ചിന്തിക്കുന്നതിൽ ഫിലിം മേക്കേഴ്സ് പുലർത്തുന്ന അലംഭാവമാണ് ഈ ദുർബലമായ പാത്രസൃഷ്ടികൾക്ക് കാരണം. നോ പ്രോപ്പർ ഹോംവർക്ക്! സീനുകൾ സൃഷ്ടിക്കുന്നു, ഒരു ലൊക്കേഷനിൽ പ്ലേസ് ചെയ്യുന്നു. എന്നാൽ ആ സീനിൽ വരേണ്ട ഡയലോഗ് എന്തെന്ന് ഇരുന്ന് ചിന്തിച്ചില്ലെങ്കിൽ അവിടെ ദുർബലമായ, ഇനപ്രോപ്രിയേറ്റ് ആയ തട്ടിക്കൂട്ട് ഡയലോഗ്സ് വരും. അത്തരം ധാരാളം സീനുകളുണ്ട്. ഒരുദാഹരണം പറഞ്ഞാൽ, എൻകൗണ്ടർ കേസിൽ പോലീസിനെ ഡിഫൻഡ് ചെയ്യാൻ അങ്ങ് സുപ്രീം കോർട്ടിൽ നിന്ന് ബിൽഡപ്പൊക്കെ കൊടുത്ത് കെട്ടിയിറക്കിയ സീനയർ അഡ്വക്കേറ്റ് രഘുറാം അയ്യർ വന്നിട്ട് കോടതിയിൽ പറയുന്ന പ്രധാന വാദം - അവർ ക്രിമിനലുകളായിരുന്നു, അതുകൊണ്ട് അവരെ മുട്ടിലല്ല, നെഞ്ചിലായിരുന്നു വെടിവയ്ക്കേണ്ടത് എന്ന്! ബോധമുള്ള കോടതികൾ ആ സീനിയർ വക്കീലിനെക്കൂടി വെടിവച്ച പോലീസിന്റെ കൂടെ തൂക്കി അകത്തിടാൻ പറഞ്ഞേനെ! കോടതി സീനുകളെ കുറിച്ച് പറയാൻ ഈ പോസ്റ്റ് പോരാതെ വരും. കോടതിയെ കുറിച്ചറിയാൻ കോടതിയിൽ പോകണമെന്നില്ല എങ്കിലും കേട്ടറിവിലൂടെയെങ്കിലും ഏകദേശം ഐഡിയ ഉണ്ടാവില്ലേ മനുഷ്യർക്ക്? അതിവിടില്ല. ജഡ്ജിയുടെ ചേംബറിൽ ചെന്ന് കേസ് നമ്പർ പറഞ്ഞ് ജഡ്ജിയെ വിളിച്ചുകൊണ്ടുവരുന്ന പ്യൂൺ, ജഡ്ജിയോടും മറ്റാളുകളോടും മുട്ടിനുമുട്ടിനു ധാർഷ്ട്യപ്പെടുന്ന പൃത്ഥ്വിരാജിന്റെ അരവിന്ദ് വക്കീൽ, ഒരു അപ്രൂവ്ഡ് സാക്ഷി ലിസ്റ്റിലുമില്ലാതെ വേറെ ഏതോ സംഭവങ്ങളിലെ ആളുകളെ അപ്പൊ സാക്ഷിക്കൂട്ടിൽ വിളിച്ചുകയറ്റിയുള്ള വിചാരണകൾ, അങ്ങനെയങ്ങനെ. സബയെ കൊന്നവരെ എൻകൗണ്ടർ ചെയ്തതിന്റെ കേസും സബയുടെ മർഡർ കേസും കംബൈൻഡ് ആയിട്ട് ഒറ്റകേസ് ആയാണോ സിനിമയിലെ കോടതി പരിഗണിക്കുന്നതെന്ന് തോന്നി. &nbsp; ![](https://cdn.boolokam.com/articles/2022/06/2r2r2r.webp) സ്ക്രീനിൽ കണ്ടുതുടങ്ങി അഞ്ച് മിനിട്ടിൽ തന്നെ സുരാജ് തന്നെക്കൊണ്ട് ഈ റോൾ ഫലപ്രദമായി ക്യാരി ചെയ്യാനൊക്കില്ല എന്ന് മനസ്സിലാക്കിച്ചു. അതുപോലെ സിനിമയിലെ പല ആർട്ടിസ്റ്റുകളും. പൃത്ഥ്വിരാജിന്റെ കാര്യം പിന്നെ പറയണ്ടല്ലോ! അദ്ദേഹം Unlearning process ൽ ആണ്. എങ്ങിനെ അഭിനയം unlearn ചെയ്യാമെന്ന പഠനം. ഇതിനിടെ ഒരു സംഘി ചങ്ങാതിയുണ്ട്. അവനാ പടത്തിൽ എന്തിനാന്ന് അവനൊരു ഐഡിയയുമില്ല. ഒടുവിലൊരു മാനസാന്തരവും ഒപ്പം അതിന്റെ പകർച്ചവ്യാധിയും! യേത്? സംഘികൾക്ക്! സിനിമയുടെ അവസാനം സെക്കൻഡ് പാർട്ടിനായി ഒരു സ്പൂൺ ഫീഡിംഗുമുണ്ട്. ആ ഫോൺ വിളിയും വാക്കിംഗ് സ്റ്റിക്ക് ഉപേക്ഷിക്കലും മാത്രമായി മിനിമലായി ആ ഭാഗം ചെയ്തിരുന്നെങ്കിൽ കൈതിയൊക്കെ സബ്റ്റിലായി സീക്വൽ ഹിന്റ് തന്നെ ആ മാരക ഫീൽ ഉണ്ടായിരുന്നേനെ. ഇതിപ്പോ ഇനി വന്നേക്കാവുന്ന സെക്കൻഡ് ഹാഫ് മുഴുവൻ അവസാന അഞ്ച് മിനിട്ടിൽ ഹൈലൈറ്റ്സായി കാണിച്ചതുകൊണ്ട് ഇനി അതേതായാലും കാണണ്ട! മൊത്തത്തിൽ പാതിവെന്ത മിഒനവിയൽ! അടുത്ത പാർട്ട് എന്താകുമോ എന്തോ! (First draft. There may be edits later when I recollect more points.)