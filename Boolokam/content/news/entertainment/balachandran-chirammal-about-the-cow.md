---
author: Beaumaris
categories:
- Entertainment
comment_count: 0
date: 2023-10-13 07:16:32
draft: false
image: https://cdn.boolokam.com/articles/2023/10/wwffwwf.webp
like_count: 17159
share_count: 6337
tags:
- Balachandran Chirammal
- iranian movie
- the cow
title: ചില സിനിമകൾ ചരിത്രത്തെ നിർണയിക്കുകയും മുന്നോട്ടുള്ള പ്രയാണത്തിൽ സ്തുത്യർഹമായ
  പങ്ക് വഹിക്കുകയും ചെയ്യും
view_count: 550564
---

**Balachandran Chirammal** ചില സിനിമകൾ ചരിത്രത്തെ നിർണയിക്കുകയും മുന്നോട്ടുള്ള പ്രയാണത്തിൽ സ്തുത്യർഹമായ പങ്ക് വഹിക്കുകയും ചെയ്യും. ദാര്യൂഷ് മെഹെർജൂവിൻറെ 1969 ലെ സിനിമയായ "ദ കൗ (ഗാവ്)" ഇറാനിയൻ സിനിമയുടെ ചരിത്രത്തെ നിർണയിച്ച സിനിമയാണ്. ഇറാൻറെ ആൽമീയ നേതാവ് ആയത്തുള്ള ഖൊമേനി ആദ്യമായി കണ്ട ഈ സിനിമയാണ് ഇറാനിയൻ സിനിമയുടെ ഭാവി ഭാഗധേയം തീരുമാനിച്ചത്. ഇറാനിൽ സിനിമ വേണമോ വേണ്ടയോ എന്ന മത ഭരണകൂടത്തിൻറെ സംശയമകറ്റി സിനിമയെ ഇറാൻ സ്വീകരിച്ചത് ഖൊമേനി ഈ സിനിമ കണ്ടതോടെയാണ്. എന്നാൽ സിനിമയോടുള്ള ഇറാൻറെ നിലപാടിൽ വലിയ മാറ്റമൊന്നും വന്നില്ല എന്ന് മാത്രമല്ല ഇസ്ലാമിക കാഴ്ചപ്പാടിന് വിരുദ്ധമായ സിനിമകൾക്ക് ഇന്നും ഇറാനിൽ പ്രദർശനാനുമതിയില്ല. ജാഫർ പനാഹിയെ പോലുള്ള മികച്ച സംവിധായകർ ഇപ്പോഴും കൊടിയ പീഢനങ്ങൾ സഹിച്ചാണ് സിനിമ നിർമിക്കുന്നത്. ![](https://cdn.boolokam.com/articles/2023/10/wwffwwf.webp)"ദ കൗ" മനോഹരമായ സിനിമയാണ്. ഒരു കൊച്ച് ഗ്രാമത്തെ ചുറ്റിപ്പറ്റി മുന്നോട്ട് പോകുന്ന സിനിമയിലെ മുഖ്യ കഥാപാത്രം ഹസ്സൻ എന്ന സാധാരണക്കാരനാണ്. കുട്ടികളില്ലാത്ത അദ്ദേഹത്തിൻറെ ഏറ്റവും വലിയ സമ്പാദ്യം സ്വന്തം പശുവാണ്. മകനെ പോലെ ഹസ്സൻ സംരക്ഷിക്കുന്ന പശു അദ്ദേഹത്തിൻറെ ഏക വരുമാനമാർഗം കൂടിയാണ്. ഗ്രാമത്തിലെ ഏക പശു കൂടിയാണത്. അതിനെ മോഷ്ടിക്കാൻ ഗ്രാമത്തിന് പുറത്തുള്ള ചില കള്ളന്മാർ ശ്രമിക്കുന്നുണ്ട് താനും. https://youtu.be/xKgu1zxVhDI അങ്ങിനെയിരിക്കെ ഹസ്സൻ ഒരു ചെറുയാത്ര നടത്തുന്നു. അയാൾ തിരിച്ച് വരുന്നതിനിടയിൽ പശു എങ്ങിനെയോ ചത്ത് പോകുന്നു. പക്ഷെ ഈ വിവരം അറിഞ്ഞാൽ അത് ഹസ്സനെ തകർത്ത് കളയും എന്നറിയാവുന്ന ഗ്രാമവാസികൾ ഒന്നടങ്കം പശു ഓടിപ്പോയി എന്ന കള്ളം ഹസ്സനോട് പറയുന്നു. എന്നാൽ ഇത് ഉൾക്കൊള്ളാൻ ഹസ്സൻ തയ്യാറാവുന്നില്ല. ഹസ്സനിലുണ്ടാവുന്ന മാനസിക സംഘർഷവും അത് ഗ്രാമവാസികളിൽ ഉണ്ടാക്കുന്ന പ്രശ്നങ്ങളുമാണ് സിനിമയുടെ കാതൽ. സിനിമ യുറ്റ്യൂബിൽ ലഭ്യമാണ്