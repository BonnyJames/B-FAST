---
author: Beaumaris
categories:
- Entertainment
comment_count: 0
date: 2023-09-22 06:42:02
draft: false
image: https://cdn.boolokam.com/articles/2023/09/QDFFFFF-3.jpg
like_count: 91629
share_count: 38443
tags:
- ANEETHI MOVIE ARJUN DAS
- VASANTHABALAN
title: പല തരത്തിലുള്ള അനീതിയുടെ ഇരകളായിരുന്നു വസന്ത ബാലന്റെ സിനിമകളിലെ കഥാപാത്രങ്ങൾ
view_count: 1747508
---

**Vani Jayate** പല തരത്തിലുള്ള അനീതിയുടെ ഇരകളായിരുന്നു വസന്ത ബാലന്റെ സിനിമകളിലെ കഥാപാത്രങ്ങൾ. അങ്ങാടിതെരുവിൽ - കുഗ്രാമങ്ങളിൽ നിന്നും ചെന്നൈയിലേക്ക് പറിച്ചെറിഞ്ഞ കൗമാരക്കാരെ, വലിയ വ്യാപാരസ്ഥാപനങ്ങളിൽ അതീവ ദുർഘടമായ ജീവിത സാഹചര്യങ്ങളിലൂടെ കടത്തി വിട്ട് ചൂഷണം ചെയ്യുന്ന അനീതിയോടുള്ള പ്രതികരണമായിരുന്നുവെങ്കിൽ. വെയിലിൽ എത്തിയപ്പോൾ പ്രത്യേക കഴിവുകൾ ഇല്ലാത്ത സോഷ്യൽ സ്‌കിൽസ് ഇല്ലാത്ത ഒരു വ്യക്തിയോട് സമൂഹം ചെയ്യുന്ന നീതികേടുകൾ ആയി പ്രമേയം. പക്ഷെ മികച്ച ഒരു തുടക്കത്തിന് ശേഷം വലിയ മുതൽമുടക്കിൽ, ഏറെ പ്രതീക്ഷകളോടെ ഇറക്കിയ സിനിമകളായ ആരവനും കാവ്യതലൈവനും തുടർച്ചയായി ബോക്സ്ഓഫീസിൽ ദയനീയമായി തകർന്നടിഞ്ഞപ്പോൾ അതോടെ വസന്ത ബാലനും മെല്ലെ വിസ്മൃതിയിലേക്ക് മറഞ്ഞു പോയിരുന്നു. ഇടയ്ക്കിറങ്ങിയ ജയിൽ കാണാതെ പോയ സിനിമകളിൽ ഒന്നാണ്. https://youtu.be/VfWc1qIQ2xE 'അനീതിയുടെ' ടൈറ്റിൽ കാർഡിൽ പേര് കണ്ടപ്പോഴാണ് ഇത് വസന്തബാലന്റെ സിനിമയാണെന്ന് മനസ്സിലായത്. ഒരു പക്ഷെ തുടക്കം കാണുമ്പോൾ പേര് വെച്ചില്ലെങ്കിലും മനസ്സിലാവുമായിരുന്നു എന്ന് തോന്നുന്നു. അർജ്ജുൻ ദാസിന്റെ മുഴക്കമാർന്ന ശബ്ദത്തിൽ - ഇന്ന് നഗരങ്ങളിൽ ഏറ്റവും അധികം തൊഴിൽപരമായ ചൂഷണങ്ങൾ നേരിടുന്ന വിഭാഗങ്ങളിൽ ഒന്നായ ഡെലിവറി ബോയ്സിനെ ജീവിത സാഹചര്യങ്ങളിലേക്കാണ് ക്യാമറ ചലിക്കുന്നത്. ദയാരഹിതരായ ഉപഭോക്താക്കളുടെ ഭാഗത്ത് നിന്നുള്ള ക്രൂരമായ പെരുമാറ്റങ്ങളും, തൊഴിലിടങ്ങളിൽ നില നിൽക്കുന്ന ചൂഷണങ്ങളും മോശം തൊഴിൽ സാഹചര്യങ്ങളും ഒക്കെ പെട്ടന്ന് തന്നെ കമ്യൂണിക്കേറ്റ് ചെയ്യാൻ ശ്രമിക്കുന്നുണ്ട്. നമ്മുടെ കണ്മുന്നിൽ നടക്കുന്ന നീതികേടുകളായത് കൊണ്ട് എല്ലാവർക്കും അതിനോട് എളുപ്പം എമ്പതൈസ് ചെയ്യാനും കഴിയും. അദ്ദേഹത്തിന്റെ മിക്കവാറും എല്ലാ സിനിമകളിലും ആവർത്തിച്ചുള്ള, അധികാരത്തിലിരിക്കുന്നവർ തങ്ങൾക്ക് താഴെയുള്ളവരോട് കാണിക്കുന്ന ക്രൂരമായ പെരുമാറ്റവും, അതിനോട് തോന്നുന്ന സീമാതീതമായ അമർഷവും തന്നെയാണ് മുന്നോട്ട് നീങ്ങുമ്പോഴും അനീതി മുറുകെ പിടിക്കുന്നത്. [caption id="attachment_421473" align="aligncenter" width="1200"] **Tamil Director Vasanthabalan**[/caption] ഒറ്റപ്പെടലിന്റെ ബാല്യവും, കലുഷിതമായ മനസ്സും, വിട്ടുമാറാത്ത വിഷാദവും മൂലം, എപ്പോൾ വേണമെങ്കിലും പൊട്ടിത്തെറിക്കാവുന്ന ഒരു മനോനിലയോടെയുള്ള തിരുമേനി (അർജുൻ ദാസ്) അതിനെ കൂടുതൽ രൂക്ഷമാകുന്ന ഒരു തൊഴിലിടത്തിൽ എത്തപ്പെടുമ്പോൾ സംഭവിക്കാൻ പോവുന്നുവെന്ന് നാം പ്രതീക്ഷ വെയ്ക്കുന്നതെല്ലാം സംഭവിക്കുകയാണ്. അതെ സമയം, തിരുമേനി തന്റെ തന്നെ ഒരു പ്രതിഫലനമായ ഒരു പരിചാരകയായി തൊഴിലെടുക്കുന്ന സുബ്ബുവിനെ (ദുഷാര വിജയൻ) പരിചയപ്പെടുന്നു. ഇരുവരുമായി ബന്ധപ്പെട്ട് അപ്രതീക്ഷിതമായി നടക്കുന്ന ഒരു മരണത്തിലേക്ക് അത് ചെന്നെത്തുകയും അവിടെ നിന്നങ്ങോട്ട് സംഭവ ബഹുലമായി മുന്നോട്ട് പോയി, പ്രതീക്ഷിച്ചത് പോലെയുള്ള ഒരു ക്ളൈമാക്സില് പര്യവസാനിക്കുകയുമാണ്. അർജ്ജുൻ ദാസിന്റെ കണ്ണുകളും, ഭാവവും, ശരീരഭാഷയുമൊക്കെ കഥാപാത്രത്തിന്റെ സൂക്ഷ്മാംശങ്ങൾ പകർത്തിയെടുക്കുന്നുണ്ട്. ദുഷാര വിജയനും നിരവധി ലേയറുകളുള്ള വേഷത്തിൽ മികച്ച പ്രകടനമാണ് കാഴ്ച വെയ്ക്കുന്നത്. പതിവ് നായികമാരിൽ വ്യത്യസ്തമായിട്ടാണ് ഒട്ടും ഗ്ലാമറിന്റെ പരിവേഷം കൂടാതെയുള്ള ഈ റോൾ തിരഞ്ഞെടുത്തിരിക്കുന്നത്. അർജ്ജുൻ ദാസിനെയും ദുഷാരയെയും കൂടാതെ മുഖ്യ വേഷങ്ങളിൽ വനിതാ വിജയകുമാർ ഓവർ ആക്റ്റ് ചെയ്യുന്നതായി തോന്നി. അതെ സമയം കാളി വെങ്കട്ട് തന്റെ വേഷത്തിൽ മികച്ച പ്രകടനമാണ് കാഴ്ച വെച്ചിരിക്കുന്നത്. ![](https://cdn.boolokam.com/articles/2023/09/QDFFFFF-3.jpg)സിനിമയുടെ ഭാഷ റിയലിസമാണെങ്കിലും, അതിനാടകീയത പലയിടങ്ങളിലും കയറി വരുന്നത് തടയാൻ തിരക്കഥയ്ക്ക് കഴിഞ്ഞിട്ടില്ല. തിരുവിന് കാണേണ്ടി വരുന്ന കസ്റ്റമർമാർ എല്ലാവരും മനുഷ്യത്വത്തിന്റെ ഒരു കണിക പോലും കാണിക്കാതെ ദയാരഹിതമായി പെരുമാറുന്നവരാണ്. അതുപോലെ ആ പോലീസ് സ്റ്റേഷൻ രംഗമൊക്കെ അതിനാടകീയവും സിനിമയുടെ മൊത്തത്തിലുള്ള റിയാലിസ്റിക്ക് ട്രീറ്റ്മെന്റിന് വിരുദ്ധമായി തോന്നിപ്പിക്കുന്നതുമാണ്. ഒരു സുഖകരമായ ചലച്ചിത്രാനുഭവം പ്രതീക്ഷിച്ച് വസന്തബാലന്റെ സിനിമകൾക്ക് പോവരുത് എന്ന തത്വം ഇവിടെയും ബാധകമാണ്. അലോസരപ്പെടുത്തുന്നതും, അസ്വസ്ഥരാക്കുന്നതുമാണ് അനീതിയുടെ പരിചരണം.. ഒരു പക്ഷെ ഇതുവരെയുള്ള സിനിമകളിൽ വെച്ചേറ്റവും ഡാർക്ക് ആയതും അനീതി തന്നെയായിരിക്കും. അന്ത്യത്തിൽ, നമ്മുടെ ഹൃദയത്തിൽ ഒരു നീറ്റൽ അവശേഷിപ്പിക്കാൻ കഴിഞ്ഞെങ്കിലും സബ് പ്ലോട്ടുകളുടെ ബാഹുല്യവും, അതി നാടകീയതയോടെയുള്ള പരിചരണവും പ്രേക്ഷരിൽ മുഖ്യ കഥാപാത്രങ്ങളോട് ഉണ്ടാവുമായിരുന്നു സഹാനുഭൂതി സൃഷ്ടിക്കാൻ കഴിയാതെ അവസാനിക്കുകയാണ്. ആമസോൺ പ്രൈം വീഡിയോവിൽ സ്ട്രീം ചെയ്യുന്നുണ്ട്.