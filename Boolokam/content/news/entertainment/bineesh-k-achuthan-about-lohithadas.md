---
author: Beaumaris
categories:
- Entertainment
comment_count: 0
date: 2023-06-28 05:25:53
draft: false
image: https://cdn.boolokam.com/articles/2023/06/dqdfff-4.jpg
like_count: 9973
share_count: 1156
tags:
- a k lohithadas
- director
- Featured
- lohithadas
title: മലയാള സിനിമക്ക് അപരിഹാരമായ നഷ്ടമുണ്ടാക്കിയ ആ അപ്രതീക്ഷിതമായ ആ വേർപാടിന് 14
  വർഷം
view_count: 189039
---

**Bineesh K Achuthan** സാധാരണക്കാരുടെ കഥകൾ പറയുന്ന രണ്ട് തിരക്കഥാകൃത്തുക്കളാണ് ലോഹിതദാസും ശ്രീനിവാസനും. ശ്രീനിയുടെ ചിത്രങ്ങളിൽ ഭൂരിപക്ഷവും മധ്യവർഗ്ഗ കുടുംബ പശ്ചാത്തലത്തിലായിരുന്നു. എന്നാൽ ലോഹിയുടെ രചനയിൽ മധ്യ വർഗ്ഗത്തോടൊപ്പം അടിസ്ഥാന വർഗ്ഗവും കടന്നു വരാറുണ്ട് ; സാഗരം സാക്ഷി പോലെ അപൂർവ്വമായി ഉപരി വർഗ്ഗവും. നമുക്ക് ചുറ്റും കാണാൻ കഴിയുന്ന ഒട്ടേറെ കഥാപാത്രങ്ങളെ ശ്രീനിയുടെ ചിത്രങ്ങളിൽ കാണാം. എന്നാൽ അവർക്കെല്ലാം ഒരു കാരിക്കേച്ചർ സ്വഭാവമുണ്ടായിരുന്നു. അവരെക്കുറിച്ചെല്ലാം ഓർക്കുമ്പോൾ നമ്മുടെ ചുണ്ടിൽ ഒരു ഊറിയ ചിരിയുണ്ടാകും. ശ്രീനിയുടെ വില്ലൻ കഥാപാത്രങ്ങളെ കുറിച്ച് ഓർക്കുമ്പോൾ പോലും ആ ചിരി മായുന്നില്ല എന്ന് മാത്രമല്ല ആ ചിരി ഒരു വിടർന്ന ചിരിയായി മാറും. എന്നാൽ ലോഹിയുടെ കഥാപാത്രങ്ങൾ നമ്മെ പൊള്ളിക്കുന്നവരാണ്, വേദനിപ്പിക്കുന്നവരാണ്. അതിലുപരി അവരെല്ലാം തോറ്റ് പോയവർ കൂടിയാണ്. പോരാട്ട വഴിയിൽ വീണ് പോകുന്നവർ. ചില സമയം അവർ പോരാടുന്നത് വ്യക്തികളോടല്ല. മറിച്ച് ഈ വ്യവസ്ഥിതിയോട് തന്നെയാണ്. ആ പോരാട്ട ഭൂമികയിൽ അവർ ചിലപ്പോൾ നിരായുധരാകും ചിലപ്പോൾ ലക്ഷ്യം തെറ്റിയവരായി ഉഴറും. തനിയാവർത്തനത്തിലെ ബാലൻ മാസ്റ്റർ ഈ സമൂഹത്തോടാണ് തോറ്റ് പോകുന്നത്. ദശരഥത്തിലെ രാജീവ് മേനോനാകട്ടെ മാതൃത്വത്തിന്റെ മുന്നിലും. കൗരവറിലെ ആന്റണി പുത്രവാത്സല്യത്തിന്റെ മുന്നിലാണ് പരാജയപ്പെടുന്നതും ലക്ഷ്യത്തിൽ നിന്നും വ്യതിചലിക്കുന്നതും. അങ്ങനെ തോൽവികൾ ഏറ്റു വാങ്ങാൻ വിധിക്കപ്പെട്ടവരായിരുന്നു ലോഹിയുടെ നായകൻമാരിൽ ഭൂരിപക്ഷവും. [](https://cdn.boolokam.com/articles/2023/06/dqddf-2.jpg)മമ്മൂട്ടിയും മോഹൻലാലും തുടർച്ചയായി വീരശൂര പരാക്രമികളായി വെള്ളിത്തിരയിൽ വിലസുമ്പോഴാണ് അവരെ പരാജിതരും ദുർബലരുമായി ചിത്രീകരിക്കുന്ന ലോഹി ചിത്രങ്ങൾ പുറത്ത് വരുന്നത്. പ്രതികാര ദാഹിയായി ശത്രു സംഹാരം നടത്തുന്ന ന്യൂ ഡെൽഹിയിലെ ജി.കെ.യെ കണ്ട് കയ്യടിച്ച അതേ പ്രേക്ഷകരാണ് തൊട്ടടുത്ത മാസം തന്നെ ബാലൻ മാസ്റ്ററുടെ ദുര്യോഗത്തിൽ ഉള്ളു നീറ്റിയത്. അച്ഛന്റെ പോരാട്ടം ഏറ്റെടുത്ത് എതിരാളികളെ ഉൻമൂലനം ചെയ്ത നാടുവാഴികളിലെ അർജ്ജുനന് വേണ്ടി ആർപ്പ് വിളിച്ച അതേ ആരാധകർ തന്നെയാണ് മാസങ്ങൾക്കിപ്പുറം അച്ഛന് വേണ്ടി തെരുവിലിറങ്ങി സർവസ്വവും നഷ്ടപ്പെട്ട സേതുമാധവന്റെ ദുരന്തപര്യവസായിയായ ജീവിതം കണ്ട് കണ്ണീർ വാർത്തതും. മണ്ണിന്റെ മണമുള്ള കഥാപാത്രങ്ങൾ എന്നു പറയാറുണ്ട്. അല്ലെങ്കിൽ മണ്ണിൽ തൊട്ടറിഞ്ഞ വേഷങ്ങൾ എന്നും പറയാറുണ്ട്. പറഞ്ഞ് പറഞ്ഞവയെല്ലം ക്ലീഷേ ആയി എന്നത് മറ്റൊരു സത്യം. എന്നാൽ, ഈ പറയുന്ന കഥാപാത്രങ്ങളിൽ ഒന്നും തന്നെ മണ്ണിൽ പണിയെടുക്കുന്നവരോ മണ്ണുമായി ജൈവ ബന്ധമുള്ളവരോ ആയിരുന്നില്ല. മറിച്ച്, അത്തരം കഥാപാത്രങ്ങളെ ദൃശ്യവൽക്കരിക്കാൻ മടി കാണിച്ചിട്ടുള്ള സൃഷ്ടാക്കളുടേതായിരുന്നു ആ so called characters എല്ലാം തന്നെ. അഗ്രഹാരങ്ങളിൽ നിന്നും തമ്പുരാക്കൻമാരുടെ കൊട്ടാരത്തിൽ നിന്നും വരിക്കാശ്ശേരി മനയിൽ നിന്നുമൊക്കെ മലയാള സിനിമ കുമ്പളങ്ങിയിലെ തീട്ടപ്പറമ്പിലേക്ക് സഞ്ചരിച്ചു തുടങ്ങിയിട്ട് എറെ നാളായിട്ടില്ല. ആ യാത്രയിലെ നാട്ടുവഴിയിലെവിടെയോ ആയിരുന്നു ലോഹിതദാസിന്റെ സ്ഥാനം. ചില പ്രത്യേക വിഭാഗം ആളുകളുടെ കഥകൾ മാത്രം പറഞ്ഞു പോന്ന മലയാള സിനിമയിൽ ഉപരിവർഗ്ഗത്തിൽ നിന്നും അടിസ്ഥാന വർഗ്ഗത്തിലേക്ക് ചാല് കീറിയതിൽ ലോഹിക്ക് നിർണ്ണായക പങ്കുണ്ട്. സിനിമയിലെ ബഹുസ്വരതയാണ് ലോഹി ചിത്രങ്ങളുടെ മുഖമുദ്ര തന്നെ. എല്ലാ വിഭാഗം ജനങ്ങളെയും അവരുടെ തൊഴിലുകളെയും ജീവിതത്തേയും ദൃശ്യവൽക്കരിക്കാൻ ലോഹിയിലെ കഥാകാരന് കഴിഞ്ഞു. അവർക്കും ജീവിതമുണ്ടെന്ന് മലയാള പ്രേക്ഷകരെ കാട്ടിക്കൊടുത്തു. അവരെ ചിത്രീകരിച്ച രീതി നിശ്ചയമായും വിമർശന വിഷയമായ ഒന്നാണെന്നത് സത്യം. അതിൽ തീർച്ചയായും അദ്ദേഹത്തിന് പരിമിതികൾ ഉണ്ടായിരുന്നു. എങ്കിൽ തന്നെയും വലിയൊരു ജന വിഭാഗത്തിന് ദൃശ്യത നൽകി എന്നത് നിസാരമായി കാണേണ്ട ഒന്നല്ല. [![](https://cdn.boolokam.com/articles/2023/06/dqdfff-4.jpg)](https://cdn.boolokam.com/articles/2023/06/dqdfff-4.jpg)ചിരിയോ ചിരി എന്ന ചിത്രത്തിലൂടെ ബാലചന്ദ്ര മേനോനാണ് തൊഴിലില്ലാത്ത ചെറുപ്പക്കാരുടെ ജീവിത പ്രാരാബ്ധങ്ങൾ ഹാസ്യാത്മകമായി അവതരിപ്പിക്കുന്നത്. ഇതിന്റെ ഒരു extended version - കളാണ് നാടോടിക്കാറ്റും റാംജിറാവുമൊക്കെ. എന്നാൽ മണ്ഡലാനന്തര (കമ്മീഷൻ) രാഷ്ട്രീയ സാഹചര്യത്തിൽ ഇതൊരു ട്രെന്റായി മാറി. മലയാള സിനിമയിലെ രണ്ടാം നിരക്കാരുടെ നേതൃത്വത്തിൽ തൊഴിൽ രഹിതരും ഭാഗ്യാന്വേഷികളുമായ ഒരു പറ്റം യുവാക്കളുടെ കോമാളിത്തരങ്ങൾ തരംഗമായി. വർഷങ്ങൾക്കിപ്പുറം ഈ സംഘത്തിൽ നിന്നും നായകനിരയിൽ ഉയർന്നു വന്ന ജയറാമിന്റെ തൊഴിൽ രഹിതനായ കാരക്ടറിനോട് " ചോക്ക് മലയുടെ മുകളിൽ കയറിയിരുന്ന് ചോക്ക് തപ്പി നടക്കുന്നവർ " എന്ന് ലോഹിയുടെ കഥാപാത്രം ഓർമ്മപ്പെടുത്തുന്നുണ്ട്. ആ ഒറ്റ ഡയലോഗിലൂടെ വലിയൊരു തിരിച്ചറിവ് യുവ സമൂഹത്തിന് നൽകാൻ ലോഹിതദാസിന് കഴിഞ്ഞു. ഇന്ന് പ്രിയ കഥാകാരൻ ലോഹിതദാസ് വിട പറഞ്ഞിട്ട് 14 വർഷമാകുന്നു. തികച്ചും അപ്രതീക്ഷിതമായ ആ വേർപാട് മലയാള സിനിമക്ക് അപരിഹാരമായ നഷ്ടം തന്നെയാണ്. കഴിഞ്ഞ ഒരു വ്യാഴവട്ടക്കാലമായി പ്രേക്ഷക മനസ്സിൽ സ്ഥിര പ്രതിഷ്ഠ നേടാൻ ഇടയാക്കുന്ന കഥാപാത്രങ്ങൾ അധികമൊന്നുമില്ലാതെ ഉഴറുന്ന നമ്മുടെ സൂപ്പർ താരങ്ങൾ ആ വിയോഗത്തിന്റെ നേർസാക്ഷ്യങ്ങളാണ്.