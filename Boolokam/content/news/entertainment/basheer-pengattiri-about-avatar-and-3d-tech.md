---
author: Beaumaris
categories:
- Entertainment
comment_count: 0
date: 2023-01-15 05:19:07
draft: false
image: ''
like_count: 22235
share_count: 7567
tags:
- Featured
- horizondal
- Motion capture
title: അവതാർ സിനിമകളിലെ ദൃശ്യ വിരുന്നിന്റെ പിന്നിലുള്ള സാങ്കേതിക വശങ്ങൾ
view_count: 814139
---

**അവതാർ സിനിമകളിലെ ദൃശ്യ വിരുന്നിന്റെ പിന്നിലുള്ള സാങ്കേതിക വശങ്ങൾ** **3D വിദ്യയുടെ പുരോഗതി** **കടപ്പാട്: ഡോ. എ. സുജിത്ത്** **Basheer Pengattiri** നാം സാധാരണ തിയേറ്ററിൽ കാണുന്ന സിനിമ 2D (2 dimensional) ആണെന്ന് പറയാം. അതായത് അതിനു ഒരു വസ്തുവിന്റെ ഉയരവും വീതിയും (height and width) മാത്രമേ കാണിക്കാൻ കഴിയൂ. എന്നാൽ 3D വിദ്യയ്ക്ക് ഒരു വസ്തുവിനെ നാം യഥാർത്ഥത്തിൽ കാണുന്ന രീതിയിൽ, ഉയരവും വീതിയും ആഴവും (height, width and depth) നമ്മെ അനുഭവിപ്പിക്കാൻ കഴിയും. എങ്ങനെയാണു ഇത് സാധിക്കുന്നതെന്ന് നോക്കാം. സാധാരണ പ്രകാശം എല്ലാ ദിശയിലേയ്ക്കും സഞ്ചരിക്കുന്നു. ഈ പ്രകാശത്തെ ഒരു പോളറൈസർ ഫിൽട്ടർ ഫിലിമിലൂടെ കടത്തിവിട്ടാൽ അത് ഒരു ദിശയിൽ (one direction) മാത്രം ക്രമീകരിക്കപ്പെടുന്നു. ഈ പ്രകാശത്തെ പോളറൈസ്ഡ് ലൈറ്റ് (Polarized light) എന്ന് പറയുന്നു. കുത്തനെയും (vertical) തിരശ്ചീനമായും (horizondal) ഇങ്ങനെ പ്രകാശത്തെ ക്രമീകരിക്കാം. ലംബമായ പോളറൈസ്ഡ് ലെൻസ് ഉള്ള ഒരു ക്യാമറ വസ്തുവിന്റെ ഇടതു ഭാഗത്തു വെച്ചും അതുപോലെ തിരശ്ചീനമായ പോളറൈസ്ഡ് ലെൻസ് ഉള്ള മറ്റൊരു ക്യാമറ വലതു ഭാഗത്ത് വെച്ചുമാണ് 3D ദൃശ്യങ്ങൾ സിനിമയിൽ ഷൂട്ട് ചെയ്യുന്നത്. ഇങ്ങനെ കിട്ടുന്ന രണ്ടു ദൃശ്യങ്ങളും നമ്മുടെ 3D തിയേറ്ററിൽ ഇടത്തുനിന്നും വലതു നിന്നും ഓരോ പ്രൊജക്ടറുകൾ ഉപയോഗിച്ച് സ്ക്രീനിലേക്ക് അയച്ചു മിക്സ് ചെയ്തു കാണിക്കുന്നു. ഈ ദൃശ്യം നാം തിയേറ്ററിൽ കാണുന്നത് ഒരു കണ്ണട ഉപയോഗിച്ചാണ്. രണ്ടു പോളറൈസ്ഡ് ഫിലിമുകളാണ് ഈ കണ്ണടയിൽ ഉള്ളത്. ഇടതുഭാഗത്തെ ഫിലിം ലംബമായുള്ള ദൃശ്യ പ്രകാശത്തെയും വലതു ഭാഗത്തെ ഫിലിം തിരശ്ചീനമായുള്ള ദൃശ്യ പ്രകാശത്തെയും നമ്മുടെ കണ്ണിലേയ്ക്ക് കടത്തി വിടുന്നു. ഈ രണ്ടു ദൃശ്യങ്ങളും നമ്മുടെ തലച്ചോർ കൂട്ടി യോജിപ്പിച്ച് ആഴവും പരപ്പുമുള്ള യഥാർത്ഥ വസ്തുവിന്റെ അനുഭവം നമ്മളിൽ ഉണ്ടാക്കുന്നു. ഇന്നത്തെ സാങ്കേതിക വിദ്യ അനുസരിച്ച് ഒറ്റ പ്രൊജക്ടർ ഉപയോഗിച്ച് തന്നെ നമുക്ക് തിയേറ്ററിൽ 3D സിനിമ കാണിക്കാവുന്നതാണ്. എന്തുകൊണ്ടാണ് നമ്മുടെ തലച്ചോർ ഇങ്ങനെ ചെയ്യുന്നത്? ഇത് ഒരു സ്വാഭാവികമായ പ്രോസസ്സ് ആണ്. നമ്മുടെ രണ്ട് കണ്ണുകളും ഈ ലോകത്തെ കാണുന്നത് രണ്ടു രീതിയിലാണ്. അത് അറിയണമെങ്കിൽ നമ്മുടെ ചൂണ്ടുവിരൽ മൂക്കിന് നേരെ കണ്ണിൽ നിന്നും വളരെ അകലെയല്ലാതെ പിടിച്ചു ഇടതു വലതു കണ്ണുകൾ വേഗത്തിൽ മാറി മാറി അടയ്ക്കുകയും തുറക്കുകയും ചെയ്താൽ മതി. ഇങ്ങനെയുള്ള രണ്ടു ദൃശ്യങ്ങളാണ് നമ്മുടെ തലച്ചോർ കൂട്ടി യോജിപ്പിച്ചു നമുക്ക് സ്വാഭാവിക 3D കാഴ്ച സാധ്യമാക്കുന്നത്. കണ്ണുകളെ അനുകരിച്ച് രണ്ടു ക്യാമറ ഉപയോഗിച്ചെടുത്ത രണ്ട് 2D ദൃശ്യങ്ങൾ അടുത്ത് വെച്ച് ക്രോസ്സ്ഡ് ഐ (crossed eye) വെച്ചു കാണുകയാണെങ്കിൽ; അതായതു രണ്ട് കൃഷ്ണമണികളും മൂക്കിനടുത്തേയ്ക്ക് നീക്കി നോക്കുകയാണെങ്കിൽ രണ്ടു ദൃശ്യങ്ങളുടെയും ഇടയിൽ വസ്തുവിന്റെ 3D ദൃശ്യം കാണാൻ നമുക്ക് സാധിയ്ക്കും. ഇവിടെ അവതാർ ഷൂട്ട് ചെയ്യുവാൻ വേണ്ടി കാമറോൺ ഉപയോഗിച്ചത് ഒരു സ്റ്റീരിയോസ്കോപിക് 3D ഫ്യൂഷൻ ക്യാമറ (stereoscopic 3D fusion camera) സിസ്റ്റമാണ്. നേരത്തെ പറഞ്ഞ തിരശ്ചീന-ലംബ ക്യാമറകൾ ഒന്നിച്ചു ഒരു ക്യാമറയിൽ തന്നെ ഘടിപ്പിച്ചു എന്നതാണ് ഇവിടത്തെ സവിശേഷത. വലതു ക്യാമറയിൽ horizondally polarized ലെൻസും ഇടത്തെ ക്യാമറയിൽ vertically polarized ലെൻസുമാണ് ഘടിപ്പിച്ചിരിക്കുന്നത്. ഈ രണ്ട് ക്യാമറകൾ തമ്മിലുള്ള ദൂരം രണ്ട് ഇഞ്ച് ആണ്. അതായത് നമ്മുടെ രണ്ട് കണ്ണുകൾ തമ്മിലുള്ള ദൂരം. അതായത് നമ്മുടെ കണ്ണുകളെ അക്ഷരാർത്ഥത്തിൽ അനുകരിക്കുകയാണ് ഈ ഫ്യൂഷൻ ക്യാമറ. ഇത് കൂടുതൽ റിയലിസ്റ്റിക് ആയുള്ള അനുഭവം നമ്മളിൽ ഉണ്ടാക്കുന്നു. **മോഷൻ ക്യാപ്ച്ചർ (Motion capture) ഫിലിം ഷൂട്ട്** 'അവതാർ' എന്ന സിനിമ ഭൂരിഭാഗവും ഷൂട്ട് ചെയ്തത് കാലിഫോർണിയയിലെ പ്ലെയ വിസ്തയിലുള്ള 2,80,000 സ്ക്വയർ ഫൂട്ട് സ്റ്റുഡിയോയിൽ ആണ്. മോഷൻ ക്യാപ്ച്വർ അല്ലെങ്കിൽ ജെയിംസ് കാമറോണിന്റെ ഭാഷയിൽ പെർഫോമൻസ് ക്യാപ്ച്വർ (performance capture) എന്ന രീതിയാണ് ഇവിടെ ഉപയോഗിച്ചിരിക്കുന്നത്. നടന്മാരുടെ പെർഫോമൻസും കമ്പ്യൂട്ടർ ജനറേറ്റഡ് ഇമേജറിയും (CGI) വളരെ വിജയപ്രദമായി സമ്മേളിപ്പിയ്ക്കുകയാണ് ഇവിടെ. മറ്റ് സിനിമകളിൽ നിന്നും വ്യത്യസ്തമായി നടൻമാർ ഇവിടെ മേക്കപ്പ് ഉപയോഗിക്കേണ്ട കാര്യമില്ല. പകരം ഇൻഫ്രാറെഡ് കിരണങ്ങളിൽ പ്രതിഫലനം കാണിക്കുന്ന പ്രത്യേക തരം ഡോട്ടുകൾ അവരുടെ ശരീരത്തിലും ഡ്രസ്സിലും പതിക്കും. ഇതിനെ റിഫ്ലക്റ്റീവ് മാർക്കേഴ്സ് (reflective markers) എന്ന് വിളിക്കുന്നു. നടൻമാർ അഭിനയിക്കുമ്പോൾ അവരുടെ ചലനങ്ങൾ കൃത്യമായി സ്ക്രീനിൽ ഡോട്ടുകളായി പ്രത്യക്ഷപ്പെടുന്നു. ഈ ഡോട്ടുകളെ അവതാറിലെ ഒൻപത് അടി നീളമുള്ള നീലനിറമുള്ള 'നേവി' എന്ന CGI കഥാപാത്രവുമായി മിക്സ് ചെയ്യുന്നു. അതേസമയം തന്നെ വളരെ കലാപരമായ, ഒരു കുറ്റവും പറയാനില്ലാത്ത ബാക്ക്ഗ്രൗണ്ട് കമ്പ്യൂട്ടർ ഗ്രാഫിക്സ് ഇമേജുകളുമായി അപ്പോൾ തന്നെ മിക്സ് ചെയ്തു സംവിധായകൻ കാണുന്നു. ഉദാഹരണമായി അവതാറിലെ നായകൻ മരത്തിന് മുകളിലൂടെ ഓടുന്നത് സ്റ്റുഡിയോയിൽ ക്രമീകരിച്ച ഒരു വലിയ പൈപ്പിന് മുകളിലൂടെ ആയിരിക്കും. ഇവിടെ അതേസമയം തന്നെ നേരത്തെ ഉണ്ടാക്കിയ മരത്തിന്റെ കമ്പ്യൂട്ടർ ഇമേജ് നായകന്റെ ഓട്ടവുമായി മിക്സ് ചെയ്യുന്നു. ഇവിടെ അഭിനേതാവിന് വലിയ ചെവിയുള്ള ഒരു ഹെൽമെറ്റും, മുടിയും, വാലും മാത്രമാണ് മേക്കപ്പ് എന്ന രീതിയിൽ ഉപയോഗിക്കേണ്ടി വരുന്നത്. മുഖത്തിന്റെ കൃത്യമായ അഭിനയം കിട്ടാൻ വേണ്ടി ധരിച്ചിരിക്കുന്ന ഭാരം കുറഞ്ഞ ഹെൽമെറ്റിന് മുകളിൽ മുഖത്തേയ്ക്ക് പ്രൊജക്റ്റ് ചെയ്യുന്ന രീതിയിൽ ഒരു ചെറിയ ക്യാമറയുമുണ്ട്. അതുകൂടാതെ നടീ നടന്മാരുടെ സൂക്ഷ്മമായ ചലനങ്ങൾ ഒപ്പിയെടുക്കാൻ വേണ്ടി ഏതാണ്ട് 120 ഓളം ക്യാമറകൾ സ്റ്റുഡിയോയുടെ പല ഭാഗത്തായി വെച്ചിട്ടുണ്ടായിരുന്നു. ഷൂട്ടിംഗ് നടക്കുന്ന സമയത്ത് ജെയിംസ് കാമറോണിന്റെ കയ്യിലുള്ള ഒരു വെർച്വൽ ക്യാമറ (virtual camera) CGI യുമായി മിക്സ് ചെയ്ത ദൃശ്യങ്ങൾ അപ്പോൾത്തന്നെ കാണുകയും നിർദ്ദേശങ്ങൾ കൊടുക്കുകയും ചെയ്യുന്നു. അതായത് ഷൂട്ടിങ് സമയത്ത് തന്നെ നേരത്തെ ഉണ്ടാക്കിയ കമ്പ്യൂട്ടർ ഗ്രാഫിക്സ് ചിത്രങ്ങളുടെ ഇടയിലൂടെ അഭിനേതാവിന് നിർദ്ദേശങ്ങൾ കൊടുക്കാൻ പറ്റുന്നു. വെർച്വൽ ക്യാമറ എന്നാൽ ലെൻസ് ഒന്നുമില്ലാത്ത ഒരു liquid crystal display (LCD) മാത്രമാണ്. ഇത് ചെറിയ തോതിൽ ചലിപ്പിച്ച് സംവിധായകന് ദൃശ്യങ്ങൾ മികവുള്ളതാക്കാനും പറ്റും. **വെള്ളത്തിനടിയിലെ ചിത്രീകരണം** 2022 ലെ അവതാർ സിനിമയിലെ ഒരുപാട് സീനുകൾ ചിത്രീകരിച്ചിരിയ്ക്കുന്നതു വെള്ളത്തിനടിയിൽ വെച്ച് ആണല്ലോ. ഡീപ്പ് എക്സ് 3D (Deep X 3D) എന്ന വെള്ളത്തിനടിയിൽ ഷൂട്ട് ചെയ്യാൻ പറ്റുന്ന ക്യാമറയാണ് ഇവിടെ ഉപയോഗിച്ചിരിക്കുന്നത്. നേരത്തെ മറ്റ് ഉദ്ദേശ്യങ്ങൾക്ക് ഉപയോഗിച്ചിരുന്ന ഈ ക്യാമറ ലോകത്തിൽ ആദ്യമായാണ് ഒരു സിനിമ ഷൂട്ട് ചെയ്യാൻ ഉപയോഗിച്ചത്. സ്റ്റുഡിയോയിൽ പ്രത്യേകം ഒരുക്കിയ 9,00,000 ഗാലൺ വെള്ളം നിറച്ച ഒരു ടാങ്കിലാണ് ഈ ദൃശ്യങ്ങൾ ചിത്രീകരിച്ചത്. ഒരു പരിധി വരെ സ്വിമ്മിങ് സ്യൂട്ടുകളും ഓക്സിജൻ ഹെൽമെറ്റുകളും ഉപയോഗിക്കാതെയാണ് എല്ലാ രംഗങ്ങളും പകർത്തിയത്. വെള്ളത്തിനടിയിൽ ഹെൽമെറ്റിൽ നിന്നുള്ള കുമിളകൾ ദൃശ്യത്തിന്റെ വ്യക്തതയെ ബാധിക്കും എന്നുള്ളതിനാൽ മിനിറ്റുകളോളം വെള്ളത്തിനടിയിൽ നിന്ന് അഭിനയിക്കാൻ നടീ നടൻമാർ പ്രത്യേകം പരിശീലനം നേടിയിരുന്നു. മുകളിൽ നിന്നുള്ള പ്രതിഫലനം (reflection) പൂർണമായും ഒഴിവാക്കാൻ വേണ്ടി വെള്ളത്തിന്റെ പ്രതലം മുഴുവനും വെളുത്ത നിറത്തിലുള്ള പ്ലാസ്റ്റിക് ബോളുകൾ കൊണ്ട് മൂടിയിരുന്നു. **വമ്പൻ പ്രതീക്ഷകൾ** അവതാർ ഒരു ആനിമേറ്റഡ് സിനിമയല്ല. ഇത് നടീ നടന്മാരുടെ ഓരോ ഇഞ്ച് പെർഫോമൻസും കൃത്യമായി ഒപ്പിയെടുത്ത് വളരെ ഭംഗിയായി CGI യുമായി മിക്സ് ചെയ്തെടുത്ത ഒരു സിനിമയാണ്. നേരത്തെ പറഞ്ഞ പോലെ എല്ലാ കാര്യങ്ങളും ഒരേ സമയത്തു തന്നെ ചെയ്യുന്നു എന്നതാണ് ഇവിടത്തെ പ്രധാനപ്പെട്ട സവിശേഷത. ജെയിംസ് കാമറോൺ എന്ന സംവിധായകന്റെ ഓരോ സിനിമയും ശാസ്ത്രത്തിന്റെയും സാങ്കേതിക മികവിന്റെയും അന്നന്നുള്ള മുന്നേറ്റങ്ങൾ ഉപയോഗിച്ച് തന്നെയാണ് ചിത്രീകരിക്കുന്നത്. 2022 ലെ അവതാറിന്റെ വിജയം നോക്കുകയാണെങ്കിൽ ഒന്നുറപ്പാണ്. സിനിമകൾ ഷൂട്ട് ചെയ്യുന്നതും അത് എഡിറ്റു ചെയ്യുന്നതും എന്തിനേറെ പറയുന്നു അഭിനേതാക്കൾ അഭിനയിക്കുന്നതും ഇനി ഒരിക്കലും പഴയത് പോലെയാകില്ല. വരാൻ പോകുന്ന അവതാർ സിനിമകളിലെ ശാസ്ത്ര അത്ഭുതങ്ങൾക്കായി നമുക്ക് കാത്തിരിക്കാം.