---
author: Beaumaris
categories:
- Entertainment
comment_count: 0
date: 2022-07-21 12:52:54
draft: false
image: ''
like_count: 6932
share_count: 1869
tags:
- dear friend movie
- vineeth kumar
title: ഡിയർ ജെന്നത് , ഈ സിനിമയുടെ യാത്രയിൽ നിന്നോട് ചേർന്നിരിക്കാനാണ് എനിക്ക് തോന്നിയത്.
view_count: 114865
---

**ജയലക്ഷ്മി ജി** Dear Jenneth ഒരു മനുഷ്യൻ ഹൃദയത്തിൽ താമസിച്ചിട്ട് പെട്ടെന്നൊരു ദിവസം യാത്ര പറയാതെ ഇറങ്ങിപ്പോയാൽ ഹൃദയത്തിന്റെ ഉടമ എത്ര മാത്രം നിസ്സഹായനായിപ്പോവും ! നിസ്സഹായതയുടെ പരകോടിയിൽ അയാൾ വിങ്ങും, ഭയത്താൽ വിറയ്ക്കും മറ്റേയാളെ തേടിയിറങ്ങും. അയാളുടെ നെഞ്ചിലെ മിടിപ്പുകൾ മറ്റേയാളുടെ കടന്നുവരവിന് കാതോർത്തിരിക്കും ! ജന്നത്തിനെ പോലെ. ജന്നത്തിന്റെ ഹൃദയത്തിലെ വിനോദും ആൾമാറാട്ടക്കാരനായ വിനോദും തമ്മിലുള്ള ദൂരം ഓടിയെത്താൻ അവൾക്ക് ആവുന്നില്ല. ഓരോ വഴികളിലൂടെയും വിനോദിനെ തിരക്കിയിറങ്ങുമ്പോഴും അന്നേ വരെ പരിചിതമല്ലാത്ത അസ്വാഭാവികതകളുടെ വഴി അവളെ മൂടുന്നു. ആരാണ് വിനോദ് എന്ന ചോദ്യത്തിനുമപ്പുറം തനിക്ക് വിനോദ് ആരായിരുന്നു എന്നാണ് ജന്നത്ത് പറയുന്നത്. ജന്നത്തിലേയ്ക്കടുക്കാൻ വിനോദിന്റെ അമ്മയില്ലായ്മ എന്ന നുണക്കഥ ഒരു പരിധി വരെ വിജയിച്ചിരുന്നു. ജന്നത്തിന്റെ പ്രശ്നങ്ങളുടെ കുരുക്ക് അഴിക്കുകയും 'Main Hoon Na' എന്ന ഉറപ്പ് ഓരോ തവണ വിനോദ് നൽകുമ്പോൾ ജന്നത്തിന്റെ മനസ്സിൽ വിനോദിനായി കെട്ടിപ്പൊക്കുന്ന സ്നേഹത്തിന്റെ ഒരു വീടുണ്ട്. ആ വീടിന്റെ വെളിച്ചമായിരുന്നു അവരുടെ സൗഹൃദം. വിനോദ് ഒരു അനിശ്ചിതത്ത്വമായിരുന്നു എന്ന് തിരിച്ചറിയുമ്പോഴേക്കും അത് വരെ സുന്ദരമായി ആലപിച്ചിച്ചിരുന്ന സൗഹൃദത്തിന്റെ സിംഫണിയുടെ താളം തെറ്റുന്നു. 'അന്ന് ഞാൻ അതായിരുന്നു ' എന്ന് വിനോദ് പറയുമ്പോൾ ജന്നത്തിന് നഷ്ടപ്പെടുന്നത് അവളെ തന്നെയാണ്. മറ്റൊരാളിൽ അവൾക്ക് കാണാനാവാത്ത എന്തോ ഒന്ന് വിനോദ് എന്നന്നേയ്ക്കുമായി അവളിൽ നിന്ന് തട്ടിപ്പറിച്ചു. ഇനി ഒരു മനുഷ്യനിലേക്കും അടുക്കാനാവാത്ത വിധം അപരിചിതത്വം വിനോദ് അവളിൽ നിറച്ചു. നിസ്സഹായതയുടെ വെള്ളി വെളിച്ചത്തിൽ മുറിവേറ്റവളെപ്പോലെ ജന്നത്ത് കണ്ണീരൊഴുക്കി ! ജീവിതത്തിന്റെ തെരുവുകളിൽ എപ്പോൾ , ആരെ നഷ്ടപ്പെടുമെന്നറിയാതെ യാത്ര ചെയ്യുന്നവരാണ് നമ്മൾ പക്ഷേ പൊടുന്നനെ അപരിചിതമായിപ്പോകുന്ന മുഖങ്ങളാണ് ചിലരെ നഷ്ടപ്പെടുത്തുന്നത്. Dear Jenneth,ഈ സിനിമയുടെ യാത്രയിൽ നിന്നോട് ചേർന്നിരിക്കാനാണ് എനിക്ക് തോന്നിയത്. നിന്റെ വാക്കും വിചാരവും സത്യമായിരുന്നു , സൗഹൃദമായിരുന്നു.