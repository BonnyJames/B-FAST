---
author: Beaumaris
categories:
- Entertainment
comment_count: 0
date: 2023-10-11 07:21:16
draft: false
image: ''
like_count: 129188
share_count: 12658
tags:
- ACTOR
- NEDUMUDI VENU
title: ഇന്ത്യൻ സിനിമയിലെ പ്രതിഭാധനനായ അഭിനേതാവ് നെടുമുടി വേണുവിന്റെ ഓർമദിനം
view_count: 2070615
---

**ഇന്ന് നെടുമുടി വേണുവിന്റെ ഓർമദിനം** പി.കെ കേശവൻ പിള്ളയുടെയും കുഞ്ഞിക്കുട്ടി അമ്മയുടെയും ഇളയ മകനായി ആലപ്പുഴയിലെ നെടുമുടിയിൽ 1948 മെയ് 22 ആം തിയതിയാണ് കേശവൻ വേണുഗോപാലൻ നായർ എന്ന നെടുമുടി വേണു ജനിച്ചത്.എൻ എസ് എസ് ഹൈസ്കൂൾ നെടുമുടി/സെന്റ് മേരീസ് ഹൈസ്കൂൾ ചമ്പക്കുളം എന്നിവിടങ്ങളിൽ നിന്ന് സ്കൂൾ പഠനം പൂർത്തിയാക്കി ആലപ്പുഴ എസ് ഡി കോളജിൽ നിന്ന് ബിരുദം നേടിയ അദ്ദേഹം കോളജിലെ സഹപാഠിയായിരുന്ന സംവിധായകൻ ഫാസിലുമായി ചേർന്ന് മിമിക്രിയും നാടകങ്ങളുമായി കലാസാംസ്കാരിക പ്രവർത്തനങ്ങളിൽ സജീവമായിരുന്നു. കോളജ് കാലത്ത് തോപ്പിൽ ഭാസിയുടെ ‘ഒരു സുന്ദരിയുടെ കഥ’ എന്ന സിനിമയിൽ മുഖം കാണിച്ചിരുന്നു. തുടർന്ന് തിരുവനന്തപുരത്തേക്ക് തട്ടകം മാറ്റിയ ഇദ്ദേഹം കാവാലം നാരായണപ്പണിക്കരുടെ നാടകസംഘത്തിൽ സജീവമായി. ഒപ്പം ജവഹർ ബാലഭവനിൽ നാടകാധ്യാപകനായും കലാകൗമുദിയിൽ പത്രപ്രവർത്തകനായും ജോലിനോക്കി.അരവിന്ദൻ, പത്മരാജൻ, ഭരതൻ, ജോൺ ഏബ്രഹാം, ഭരത് ഗോപി തുടങ്ങിയവരുമായി സൗഹൃദത്തിലായ ഇദ്ദേഹം 1978 ൽ അരവിന്ദൻ സംവിധാനം ചെയ്ത തമ്പ് എന്ന ചലച്ചിത്രത്തിൽ അഭിനയിച്ചുകൊണ്ട് വീണ്ടും ചലച്ചിത്രം ലോകത്തെത്തി. തുടർന്ന് ഭരതന്റെ ആരവം എന്ന ചിത്രത്തിലെ വേഷം പ്രക്ഷേക ശ്രദ്ധ നേടിയതോടെ അദ്ദേഹം തിരക്കുള്ള ഒരു നടനായി മാറി. അഭിനയത്തോടെപ്പം ചലച്ചിത്ര കഥാകൃത്ത്/ചലച്ചിത്ര സംഭാഷണ രചയിതാവ്/തിരക്കഥകൃത്ത്/ഗായകൻ/ഗാനരചയിതാവ്/സംഗീത സംവിധായകൻ തുടങ്ങിയ വിവിധ മേഖലകളിൽ കൈമുദ്ര ചാർത്തിയ ഇദ്ദേഹം1989 ൽ പൂരം എന്ന സിനിമ സംവിധാനം ചെയ്യുകയും ചെയ്തു. 1990 മികച്ച സഹനടനുള്ള ദേശീയ അവാർഡ്/ 2003 ൽ ദേശീയ അവാർഡിൽ പ്രത്യേക പരാമർശം/1987/2003 ലും മികച്ച നടനുള്ള സംസ്ഥാനപുരസ്കാരം തുടങ്ങിയ ഒട്ടനവധി പുരസ്കാരങ്ങൾ ഇദ്ദേഹത്തെ തേടിയെത്തിയിട്ടുണ്ട്. ഇന്ത്യൻ സിനിമയിലെ തന്നെ പ്രതിഭാധനരായ അഭിനേതാക്കളിൽ ഒരാളായി കണക്കാക്കപ്പെടുന്ന ഇദ്ദേഹം മലയാളത്തിലും തമിഴിലുമായി 500 ലധികം ചിത്രങ്ങളിൽ വേഷമിട്ടിട്ടുണ്ട്.കൊറോണ വൈറസിനെതിരെയുള്ള ബോധവത്ക്കരണ പ്രക്രിയയുടെ ഭാഗമായി അടുത്തിടെ ഇദ്ദേഹം വൈറസിനെതിരേ പോരാടുന്നവർക്ക് ഊർജ്ജം നൽകുന്ന ഒരു ഗാനം ആലപിച്ചത് ജനശ്രദ്ധയാകർഷിച്ചിരുന്നു. 2021 ഒക്ടോബർ 11 ആം തിയതി ഉച്ചക്ക് ഒരുമണിയോടെ തന്റെ 73 ആം വയസ്സിൽ കരൾ സംബന്ധമായ അസുഖത്തെ തുടർന്ന്​ തിരുവനന്തപുരം കിംസ് ആശുപത്രിയിൽ വച്ച് ഇദ്ദേഹത്തിന്റെ വിടവാങ്ങി. ടി ആർ സുശീലയാണ് ഭാര്യ, ഉണ്ണി ഗോപാൽ, കണ്ണൻ ഗോപാൽ എന്നിവരാണ് മക്കൾ.