---
author: Beaumaris
categories:
- Entertainment
comment_count: 0
date: 2023-06-03 07:18:10
draft: false
image: https://cdn.boolokam.com/articles/2023/06/ee1eee-1024x768.webp
like_count: 35729
share_count: 5925
tags:
- Fahad Faasil
- pachuvum athbhutha vilakkum
title: ചുറ്റുമുള്ളവരിലെ നന്മകൾ ഉൾക്കൊണ്ട് സ്വയം പ്രകാശിക്കുന്ന പാച്ചു തന്നെയാണ് സിനിമയിലെ
  അത്ഭുതവിളക്ക്
view_count: 556242
---

**ഛായാ മുഖി** (സ്പോയിലർ കൺടെന്റ്സ് ഒന്നുമില്ല ????) പുഷ്-പുൾ വാതിലുകൾ വന്നിട്ട് കാലം കുറേ ആയെങ്കിലും ആ രണ്ടു വാക്കുകളുടെയും അർത്ഥം പച്ചവെള്ളം പോലെ അറിയാമെങ്കിലും ഇപ്പോഴും പുഷ് എന്നോ പുൾ എന്നോ എഴുതി വച്ചിരിക്കുന്ന വാതിലിന് മുന്നിൽ ചെന്നാൽ ഒരു നിമിഷം സ്റ്റക്ക് ആയി നിൽക്കുന്ന ആളാണ്‌ ഞാൻ. ശേഷം കൃത്യമായി പുഷ് എന്നെഴുതിവച്ചിരിക്കുന്ന ഡോറിൽ പിടിച്ച് വലിച്ച് നാണം കെടുകയും ചെയ്യും. അതുപോലെ തന്നെ ഏത് ഹോട്ടലിന്റെ ടോയ്ലറ്റിൽ ചെന്നാലും മുഖം കഴുകാൻ വേണ്ടി ഷവറിന്റെ ടാപ്പ് തുറന്ന് അടിമുടി നനഞ്ഞു കുളിക്കുന്നതും പലതവണ പറ്റിയിട്ടുണ്ട്. [](https://cdn.boolokam.com/articles/2023/06/bbsb.jpg)ഇതിപ്പോ പറയാൻ കാരണം ഇന്നലെ പാച്ചു കണ്ടിരുന്നു. മുൻപ് കണ്ടവരുടെയൊക്കെ വാക്കിൽക്കൂടി സിനിമ കുറച്ചു ലാഗ് ആണ് അരമണിക്കൂർ കട്ട് ചെയ്യാമായിരുന്നു എന്നൊക്കെ കേട്ടതിന്റെ അനുഭവത്തിലാണ് കാണാൻ ഇരുന്നത്. സുന്ദരമായൊരു സിനിമ. വളരെ മനോഹരമായ ഫ്രെയിമുകൾ. അമ്മയും അച്ഛനും നാടും വീടും സുഖവും ദുഃഖവും ഒക്കെയുള്ള പഴയകാല സിനിമയുടെ ഒരോർമ്മപ്പെടുത്തൽ. മുകളിൽ പറഞ്ഞ, നമ്മളും അങ്ങനെയാണല്ലോ എന്ന് തോന്നിപ്പിച്ച് നമ്മളെയും കൂടി സിനിമയിലേക്ക് പിടിച്ചിടുന്ന കൊച്ചു കൊച്ചു സീനുകളുണ്ട് സിനിമയിൽ. അതൊക്കെയാകും കട്ട്‌ ചെയ്തു കളയാമായിരുന്നു എന്ന് അവരൊക്കെ പറഞ്ഞതെന്ന് തോന്നുന്നു. പക്ഷേ സാധാരണക്കാരനായ ഒരു മനുഷ്യന്റെ കഥ പറയുമ്പോൾ ഇങ്ങനെയുള്ള കുഞ്ഞുകുഞ്ഞ് അനുഭവങ്ങൾ കൂടി പറയുമ്പോൾ ആ കഥയോടും കഥാപാത്രത്തോടും ഒരടുപ്പം കാണുന്നവർക്ക് ഫീൽ ചെയ്യില്ലേ? അത് തന്നെയാകില്ലേ അത് എടുത്തവരുടെ ഉദ്ദേശവും. (സിനിമ ലാഗായി തോന്നിയവർക്ക് പോസ്റ്റും ലാഗായി തോന്നാം. ക്ഷമിക്കുക. ) പാച്ചുവിനെ ഒത്തിരി ഇഷ്ടായി. ഫഹദ് ഫാസിലിനെ കണ്ടപ്പോൾ പക്ഷേ സങ്കടം വന്നു . ക്യാമെറി ഐസ്ക്രീമിന്റെ പരസ്യത്തിൽ അഭിനയിച്ചതിനു കൂലിയായി അവർ ഐസ്ക്രീമാണ് കൊടുത്തതെന്ന് തോന്നുന്നു, ഒരു പ്രമേഹരോഗിയുടെ എല്ലാ ലക്ഷണങ്ങളുമുണ്ട്. പാച്ചുവിന്റെ ജീവിതത്തിലെ അത്ഭുതവിളക്ക് ആരായിരുന്നു? എന്റെ കാഴ്ച്ചയിൽ ഒന്നല്ല, ഒരുപാട് അത്ഭുതവിളക്കുകളുണ്ട് പാച്ചുവിന്. ഒരു പെണ്ണിന്റെ "നോ " ആയിരുന്നു അയാളുടെ ജീവിതത്തിലെ ആദ്യത്തെ അത്ഭുതവിളക്ക്. അവൾ നോ പറഞ്ഞതോടെ ഞാൻ നന്നായി എന്ന് പാച്ചു ഒന്നിലധികം തവണ പറയുന്നുണ്ട്. ആ നോ യ്ക്ക് മുൻപ് ഹംസധ്വനിയുടെ കാമുകനെക്കാൾ മോശമായിരുന്നു തന്റെ സ്വഭാവമെന്ന് അവൻ ഹംസധ്വനിയോടും പറയുന്നുണ്ട്. ഒരു പുരുഷനെ അവന്റെ മോശം സ്വഭാവത്തെ മനസ്സിലാക്കി അത് തിരുത്താൻ ശേഷിയുള്ള ആ നോ അതുകൊണ്ട്തന്നെ പാച്ചുവിന്റെ ജീവിതത്തിലെ അത്ഭുതവിളക്ക് തന്നെയായിരുന്നു. [![](https://cdn.boolokam.com/articles/2023/06/ee1eee-1024x768.webp)](https://cdn.boolokam.com/articles/2023/06/ee1eee.webp)ഒന്നാമത്തെ അത്ഭുതവിളക്ക് ഒരു സ്നേഹനിഷേധമായിരുന്നുവെങ്കിൽ പിന്നീടുള്ള അയാളുടെ അത്ഭുതവിളക്കുകളെല്ലാം തന്നെ സ്നേഹമായിരുന്നു. ഒരുമ്മയ്ക് അവരുടെ മകനോടും അവരുടെ ആരുമല്ലാത്ത ഒരു കുഞ്ഞു പെൺകുട്ടിയോടുമുള്ള സ്നേഹം. ആ മകനും കുട്ടിയ്ക്കും തിരിച്ച് ആ ഉമ്മച്ചിയോടുള്ള സ്നേഹം. അങ്ങനെ സ്നേഹം തുളുമ്പുന്ന മനുഷ്യരുടെ ജീവിതത്തിന്റെ ഭാഗമാകാൻ കഴിഞ്ഞതാണ് പാച്ചുവിന്റെ ജീവിതത്തിലും ആ അത്ഭുതവിളക്കിന്റെ വെളിച്ചം നിറയാൻ കാരണം. ആരുമല്ലാത്ത ഒരു കുഞ്ഞിന് വേണ്ടി വിലപ്പെട്ട പലതും നഷ്ടപ്പെടുത്തുന്ന ഒരുമ്മച്ചി. ആ ഉമ്മച്ചിയെ അതിലേറെ സ്നേഹിക്കുന്ന പെൺകുട്ടി. ഒക്കെയും പാച്ചുവിന്റെ ജീവിതത്തിൽ അത്ഭുത വിളക്കുകളായി. പാച്ചുവിന്റെ ഫോണിൽ ഉമ്മച്ചിയോട് സംസാരിക്കുമ്പോൾ നിധി ആദ്യം പറയുന്ന വാചകം, 'ഉമ്മച്ചി ഇവൻ ഉമ്മച്ചിയെ തള്ളേന്ന്‌ വിളിച്ചു' എന്നാണ്.അഴുക്ക്ചാലിൽ നിന്നും അടിമപ്പണിയിൽ നിന്നും രക്ഷിച്ച് തന്നെ, തന്റെ സ്വപ്നത്തിലേക്ക് പറത്തിവിടാൻ ഉമ്മച്ചി പറഞ്ഞയച്ചവനാണ് പാച്ചു എന്ന് അവൾക്കറിയാതെയല്ല. ആ ചിന്തയെക്കാളും വലുതായിരുന്നു അവൾക്ക് ഉമ്മച്ചിയോടുള്ള സ്നേഹം. സ്വാർത്ഥതാല്പര്യങ്ങൾക്ക് വേണ്ടിയാണ് ഇറങ്ങിപുറപ്പെടുന്നതെങ്കിലും ഈ നിസ്വാർത്ഥ സ്നേഹങ്ങളുടെ വെളിച്ചത്തിന്റെ നിറവിൽ പാച്ചുസ്വയം ഒരത്ഭുതവിളക്കായി മാറുന്നുണ്ട് കഥയിൽ.ആ സ്നേഹമനസ്സുകളുടെ കൂടെയുള്ള ജീവിതമാണ് പാച്ചുവിനെയും ഒരത്ഭുതവിളക്കാക്കി മാറ്റുന്നത്. സ്വപ്നം കാണാൻ പറ്റാത്ത സൗഭാഗ്യം പാച്ചു വേണ്ടെന്ന് വയ്ക്കുന്നതും അതുകൊണ്ടാണ്. അതുകൊണ്ടു തന്നെ പാച്ചുവിന്റെ അത്ഭുതവിളക്ക് ചുറ്റും നിറഞ്ഞു നിൽക്കുന്ന സ്നേഹമാണെന്ന് വിശ്വസിക്കാൻ തന്നെയാ എനിക്കിഷ്ടം. ഹംസധ്വനി ഒരർത്ഥത്തിലും പാച്ചുവിന് അത്ഭുതവിളക്കാകുന്നില്ല. ജീവിതത്തിൽ സംഭവിച്ചു പോയ ഒരു നഷ്ടത്തെ ഫാന്റസിയിൽ കൊണ്ടുനടക്കുന്ന, സൈക്കിക്ക് ആയ, ശ്വാസോച്ചാസത്തിന്റെ എണ്ണങ്ങൾക്ക് പോലും കണക്കു കൊടുക്കേണ്ട ഒരു മനുഷ്യനോട്‌ നോ പറയാൻ തന്റേടമില്ലാത്ത, (എന്ത്‌ കാരണം കൊണ്ടായാലും ) കാണുന്നവരോടെല്ലാം പരുഷമായി പെരുമാറുന്ന ( പിന്നീട് മാറുന്നുണ്ടെങ്കിലും ആദ്യമായി പാച്ചു അവളുടെ ഓഫീസിൽ ചെല്ലുന്ന സമയത്തും ഒരുകാരണവുമില്ലാതെ അയാളോട് ഒരു മയവുമില്ലാതെയാണ് ധ്വനി പെരുമാറുന്നത് ) ഒരു പെണ്ണ് എങ്ങനെയാണ് പാച്ചുവിനെപ്പോലൊരാൾക്ക് അത്ഭുതമാകുന്നത്. തിരിച്ച് മരണംവരെ ബുദ്ധിമുട്ടായേക്കാവുന്ന ഒരു ജീവിതത്തിൽ നിന്നും, ഒരോർമ്മയിൽ നിന്നും അവളെ രക്ഷിച്ച പാച്ചുവിനെ വേണമെങ്കിൽ ഹംസധ്വനിയുടെ ജീവിതത്തിലെ അത്ഭുതവിളക്കായി കണക്കാക്കാം. ചുരുക്കത്തിൽ ചുറ്റുമുള്ളവരിലെ നന്മകൾ ഉൾക്കൊണ്ട് സ്വയം പ്രകാശിക്കുന്ന പാച്ചു തന്നെയാണ് സിനിമയിലെ അത്ഭുതവിളക്ക്.