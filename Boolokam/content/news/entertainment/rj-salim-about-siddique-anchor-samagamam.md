---
author: Beaumaris
categories:
- Entertainment
comment_count: 0
date: 2022-08-23 09:24:53
draft: false
image: ''
like_count: 94890
share_count: 17716
tags:
- samagamam
- siddique
title: ഒരു തെളിനീരുറവ ഒഴുകി വരുന്നപോലെയാണ് സിദ്ദിഖ് തന്റെ മുന്നിലിരിക്കുന്ന വിശിഷ്ടാതിഥികളോട്
  ഇൻറ്ററാക്റ്റ് ചെയ്യുന്നത്
view_count: 1552692
---

**RJ Salim** മലയാളം മീഡിയയിലെ (ടീവിയും ഇന്റർനെറ്റ് മീഡിയയും ഉൾപ്പടെ) അഭിമുഖ അവതാരകരിൽ ഏറ്റവുമിഷ്ടം സിദ്ദിഖിനോടാണ്. ഒരു തെളിനീരുറവ ഒഴുകി വരുന്നപോലെയാണ് സിദ്ദിഖ് തന്റെ മുന്നിലിരിക്കുന്ന വിശിഷ്ടാതിഥികളോട് ഇൻറ്ററാക്റ്റ് ചെയ്യുന്നത്. ജെനുവിൻ ലിസണിങ് ഒരു സ്‌കിൽ തന്നെയാണ്. അവരെ ഏറ്റവുമധികം കംഫർട്ടബിളാക്കി, അവരോടു ചോദിക്കേണ്ട ഏറ്റവും പ്രസക്തവും അത്യാവശ്യവുമായ ചോദ്യങ്ങൾ, ചോദിക്കേണ്ട സമയത്തു മാത്രം ചോദിച്ചുകൊണ്ട്, അവർ പറയുന്നതിലേക്ക് കൃത്യമായി കൂട്ടിച്ചേർക്കലുകളും ക്ലാരിഫിക്കേഷനും വേണമെങ്കിൽ മാത്രം ചേർത്തുകൊണ്ട് വല്ലാത്തൊരു നിപുണതയോടെയാണ് സിദ്ദിഖ് തന്റെ കടമ നിർവഹിക്കുന്നത്. അമൃതാ ടീവിയിലെ സമാഗമം അങ്ങനെ എത്ര കണ്ടാലും മതിവരാത്ത, നമുക്ക് ഏറെ പരിചയമുള്ളവരുടെപോലും ഇനിയും പരിചതമല്ലാത്ത അനുഭവതലം നമുക്ക് മുന്നിൽ തുറന്നു വെച്ച പരിപാടിയായിരുന്നു.ഇന്ന്, ടീവിയിലും, യൂട്യുബിലും ഫേസ്ബുക്കിലും, ഇൻസ്റ്റായിലും അവതാരകരുടെ കോപ്രായവും, കൊടും വളിപ്പുകളും, ചെരുപ്പൂരി എറിയാൻ തോന്നുന്ന കുസൃതി ചോദ്യങ്ങളും, അടികൊള്ളിത്തരത്തിനും അപ്പുറം നിൽക്കുന്ന പ്രാങ്കുകളും, ഇവരുടെയൊക്കെ അപ്പൂപ്പന്റെ പ്രായമുള്ള ചോദ്യങ്ങളും താണ്ടി വന്നിരിക്കുന്ന അതിഥികൾ എന്തെങ്കിലും പറഞ്ഞാലായി ഇല്ലെങ്കിലായി. പണ്ട് ഒരു റിമി ടോമി മാത്രമുള്ളപ്പോൾ അതൊരു രസമായിരുന്നു. ഇന്നിപ്പോൾ എല്ലാവരും റിമി ടോമിയുടെ അപ്പൂപ്പനാവാനുള്ള കോഴ്സാണ് പഠിക്കുന്നത്. ഒരു മിനിമം ഹോം വർക്കോ, ഒരു മിനിമം മര്യാദയോ ഇല്ലാത്ത കൊപ്രാണ്ടിത്തരത്തിനും, വൃത്തികേടിനും, നാണമില്ലായ്മയ്ക്കും പറയുന്ന പേരാണ് ഇന്ന് അവതരണം. ടോവിനോയുടെ ഒരു അഭിമുഖം പോലത്തെ ഒരു സാധനം കഴിഞ്ഞ ദിവസം കണ്ടിരുന്നു. ചോദ്യം ചോദിക്കാനെന്നു പറഞ്ഞു വന്നിരിക്കുന്നയാളുടെ കട്ടച്ചളി കേട്ട് വെറുത്തു ഫോണെടുത്തെറിയാത്തതു പോകുന്നത് എന്റെ കാശാണല്ലോ എന്നോർത്ത് മാത്രമാണ്. [embed]https://youtu.be/Rkb4B4WUwjw[/embed] മോശം അവതാരകരുടെ പേരെടുത്തു പറയാത്തത്, അതിനായി ഒരു ഇരുനൂറു പേജ് ബുക് തന്നെ വേണ്ടിവരും എന്നുള്ളതുകൊണ്ടാണ്. അസഹനീയമെന്നു പറഞ്ഞാൽ കുറഞ്ഞുപോകും.ഇപ്പൊ എല്ലാവർക്കും ഇതാണ് വേണ്ടത്, എല്ലാവർക്കും വൈറൽ കണ്ടന്റ് വേണം, ആളുകൾക്ക് എന്തെങ്കിലും കണ്ടു രസിച്ചാൽ മതി, റ്റിക്റ്റോക് സെൻസിബിലിറ്റിയുടെ കാലത്തു ഇതാണ് ശരി, എന്റെ ടേസ്റ്റ് പഴയതാണ്.. അങ്ങനെ എന്തൊക്കെ പറഞ്ഞാലും ഇതാണ് ഇക്കാര്യത്തിലെ അഭിപ്രായവും അനുഭവവും.