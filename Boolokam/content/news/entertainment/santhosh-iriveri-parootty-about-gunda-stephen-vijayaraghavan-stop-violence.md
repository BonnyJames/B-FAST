---
author: Beaumaris
categories:
- Entertainment
comment_count: 0
date: 2022-08-21 06:46:48
draft: false
image: https://cdn.boolokam.com/articles/2022/08/ewr2rrrr.jpg
like_count: 42335
share_count: 14815
tags:
- gunda stephen
- Santhosh Iriveri Parootty
- stop violence movie
- vijayaraghavan
title: ഗുണ്ടാ സ്റ്റീഫന്‍, മലയാള സിനിമയിലെ പ്രതിനായകര്‍ (ഭാഗം 16)
view_count: 534287
---

മലയാള സിനിമയിൽ വ്യക്തിമുദ്ര പതിപ്പിച്ച പ്രതിനായകന്മാർ അനവധിയുണ്ട്. ഒരുപക്ഷെ നായകനെക്കാൾ തിളങ്ങുന്ന പ്രതിനായകന്മാർ. സ്ഥിരം വില്ലൻ വേഷങ്ങൾ ചെയുന്നവരും നായകവേഷങ്ങൾ ചെയുന്ന സൂപ്പര്താരങ്ങളും എല്ലാം ഇത്തരത്തിൽ വേഷങ്ങൾ അവതരിപ്പിച്ചിട്ടുണ്ട്. എത്രകാലം കഴിഞ്ഞാലും നമ്മുടെ മനസ്സിൽ തിളങ്ങി നിൽക്കുന്ന ചില പ്രതിനായക കഥാപാത്രങ്ങളിലേക്കു ഒരു എത്തിനോട്ടമാണ് ഈ പരമ്പര. Santhosh Iriveri Parootty (ചന്തു) എഴുതുന്നു **മലയാള സിനിമയിലെ പ്രതിനായകര്‍ (ഭാഗം 16)** **ഗുണ്ടാ സ്റ്റീഫന്‍ (വി‍ജയരാഘവന്‍)** **ചിത്രം - സ്റ്റോപ്പ് വയലന്‍സ് (2002)** 2002 ഒക്ടോബര്‍ 25ന് പുറത്തിറങ്ങിയ, എ.കെ. സാജൻ സംവിധാനം ചെയ്‌ത, ഒരു ആക്ഷൻ ചിത്രമായിരുന്നു സ്‌റ്റോപ്‌ വയലൻസ്‌. ചിത്രത്തിൽ പൃഥ്വിരാജ്, വിജയരാഘവൻ, സജി സോമൻ, താര കല്യാൺ, ചന്ദ്ര ലക്ഷ്‌മൺ തുടങ്ങിയവർ പ്രധാന വേഷങ്ങളിൽ അഭിനയിച്ചു. കൊച്ചി കേന്ദ്രമായ ഗുണ്ടാ സംഘങ്ങളുടെ കഥ പറഞ്ഞ ഈ സിനിമയിൽ ഒരു സംവിധായകന്റെ വേഷത്തിൽ ലോഹിതദാസും അഭിനയിക്കുകയുണ്ടായി. അദ്ദേഹം കഥ വിവരിക്കുന്ന രീതിയിലായിരുന്നു ചിത്രത്തിന്റെ അവതരണം. പൃഥ്വിരാജിന്റെ ആദ്യകാല കഥാപാത്രങ്ങളില്‍ എണ്ണം പറഞ്ഞ ഒന്നാണ് ഈ ചിത്രത്തിലെ സാത്താന്‍ എന്ന ആന്റി ഹീറോ വേഷം. ചുവന്ന കണ്ണുകളുള്ള, ബ്ലേഡുകൾ കടിച്ചു മുറിച്ചു മുറിവുണ്ടാക്കി, എതിരാളികളുടെ മുഖത്ത് ചോര തുപ്പുന്ന സാത്താൻ എന്ന ഗുണ്ടയുടെ കഥാപാത്രം ഗംഭീരമായിത്തന്നെ അദ്ദേഹം അവതരിപ്പിച്ചു. കൊച്ചി നഗരത്തിലെ അധികമാരും അന്നേ വരേ ചർച്ച ചെയ്തു കണ്ടിട്ടില്ലാത്ത പച്ചയായ കുറേ ഇരുണ്ട ജീവിതങ്ങളുടെ നേർകാഴ്ചയായിരുന്നു ഈ ചിത്രം. അറബിക്കടലിന്റെ റാണി എന്ന് ഓമനപ്പേരിട്ടു വിളിക്കുന്ന കൊച്ചിയുടെ മറ്റൊരു മുഖവും എ കെ സാജന്‍ ഈ ചിത്രത്തിലൂടെ നമുക്ക് കാണിച്ചുതരുകയായിരുന്നു. വിജയരാഘവൻ എന്ന നടന്റെ മികച്ച കഥാപാത്രങ്ങൾ എടുത്തു നോക്കിയാൽ അതിൽ മുൻപന്തിയിൽ ഉണ്ടാകും ഇതിലെ ഗുണ്ടാ സ്റ്റീഫൻ എന്ന വില്ലൻ കഥാപാത്രം. നായകനൊത്ത പ്രതിനായകൻ അല്ലെങ്കിൽ നായകനേക്കാൾ ഒരുപടി മുന്നിൽ നിൽക്കുന്ന ഒരു പ്രതിനായകൻ അതായിരുന്നു ഗുണ്ടാ സ്റ്റീഫൻ എന്ന പോലീസ് ആപ്പീസര്‍. കൊച്ചിഭാഷയിൽ പറഞ്ഞാൽ ഒന്നാംതരം ഒരു അറ്ക ഗുണ്ടാ. ആദ്യഭാഗത്ത് സാത്താന്റെ സംരക്ഷകനായും അവസാന ഭാഗത്ത് അന്തകനായും മാറുന്ന ഈ കഥാപാത്രത്തെ അറപ്പോടും വെറുപ്പോടും മാത്രമേ കണ്ടിരിക്കാനാവൂ. ഗുണ്ടാ സ്റ്റീഫൻ തീയിലിട്ടു പഴുപ്പിച്ചെടുത്തവനായിരുന്നു സാത്താന്‍. ആന്റി ഗുണ്ടാ സ്ക്വാഡിന്റെ ചാര്‍ജുള്ള സര്‍ക്കിള്‍ ഇന്‍സ്പെക്റ്റര്‍ ആയ സ്റ്റീഫന്‍ തന്നെയാണ് അവിടത്തെ ഗുണ്ടാത്തലവനും എന്നതാണ് ഇതിലെ വൈരുധ്യം. അയാളുടെ സംഘത്തിലെ പ്രധാന അംഗങ്ങളാണ് സാത്താനും (പൃഥ്വിരാജ്) ആസിഡും (സജി സോമന്‍). കൊലയാളിയും ബലാല്‍സംഗവീരനും കൂലിത്തല്ലുകാരനുമാണ് സാത്താന്‍. അതിനിടയില്‍ താന്‍ റേപ്പ് ചെയ്ത് ഗര്‍ഭിണിയാക്കിയ ആഞ്ജലീന (ചന്ദ്ര ലക്ഷ്മണ്‍) എന്ന പെണ്‍കുട്ടിയോട് സാത്താന് തോന്നുന്ന സോഫ്റ്റ് കോര്‍ണര്‍ സ്റ്റീഫനെയും സാത്താനെയും രണ്ട് ധ്രുവങ്ങളിലാക്കുന്നു. സാത്താനെ തല്ലിച്ചതച്ച് റെയില്‍വെ ട്രാക്കില്‍ ഇടുന്ന സ്റ്റീഫന്റെ കാല്‍ പിടിച്ചു വലിക്കുന്ന സാത്താന്‍ അയാളെയും റെയില്‍വെ ട്രാക്കിലേക്ക് വലിച്ചിടുകയും രണ്ട് പേരും ട്രെയിന്‍ കയറി മരിക്കുകയും ചെയ്യുന്നു. വളരെ മോശമായ അറപ്പുളവാക്കുന്ന രീതിയിലുള്ള ഒരു കഥാപാത്രമായിരുന്നു ഗുണ്ടാ സ്റ്റീഫന്‍. കുടവയര്‍ ഇടക്കിടെ തടവി വഷളത്തരത്തോടെയുള്ള അയാളുടെ ഡയലോഗുകളും അയാള്‍ ചെയ്തു കൂട്ടുന്ന ക്രൂരകൃത്യങ്ങളും ആരെയും ഞെട്ടിക്കുന്നവയാണ്. ![](https://cdn.boolokam.com/articles/2022/08/ewr2rrrr.jpg)അടുത്ത കാലത്ത് വി‍ജയരാഘവന്‍ ഒരു അഭിമുഖത്തില്‍ പറഞ്ഞു:- ‘സ്റ്റോപ്പ് വയലന്‍സി'ല്‍ ചെയ്ത കഥാപാത്രം ‘സിഐ ഗുണ്ടാ സ്റ്റീഫന്‍' അത്ര വെറുപ്പോടെ ചെയ്ത ഒരേയൊരു കഥാപാത്രമാണ്. കൂടുതല്‍ സിനിമകളിലും വില്ലന്‍ വേഷമാണ് ചെയ്തതെങ്കിലും സ്റ്റോപ് വയലന്‍സിലെ ‘സിഐ ഗുണ്ടാ സ്റ്റീഫന്‍’ എന്ന കഥാപാത്രം അങ്ങനെയല്ലായിരുന്നു. സ്ത്രീവിഷയവുമായി ബന്ധപ്പെട്ടൊക്കെ അറപ്പ് ഉളവാക്കുന്ന ഡയലോഗ് പറയുമ്പോള്‍ എനിക്ക് തന്നെ ‘അയ്യേ’ എന്ന് തോന്നിപ്പോയി. മറ്റൊരാളുടെ ഭാര്യയെ കൊണ്ട് പോയ കഥയൊക്കെ പറയുന്ന നെറികെട്ട വില്ലനായിരുന്നു അത്. എന്റെ അഭിനയജീവിതത്തില്‍ ഇത്ര വെറുപ്പോടെ ചെയ്ത മറ്റൊരു കഥാപാത്രമില്ല’. അഭിനയിച്ച നടന്‍ തന്നെ ഇത്രയും പറയുമ്പോള്‍ ഗുണ്ടാ സ്റ്റീഫന്‍ എന്ന കഥാപാത്രത്തെക്കുറിച്ച് കൂടുതല്‍ വിശദീകരണം ആവശ്യമില്ലല്ലോ? എൻ ബി :- "മലയാള സിനിമയിലെ പ്രതിനായകർ" എന്ന പേരിൽ എഴുതിക്കൊണ്ടിരുന്ന പംക്തി തല്ക്കാലം ഇവിടെ നിർത്തുകയാണ്. ഇതുവരെ 16 കഥാപാത്രങ്ങളെയാണ് പരിചയപ്പെടുത്തിയത്. ഇതു കൊണ്ട് ഒന്നും ആവുന്നില്ലെന്ന് അറിയാം. എന്നാൽ ജോലിത്തിരക്ക് കാരണവും വ്യക്തിപരമായ മറ്റ് ചില കാരണങ്ങളാലും ഇതിനായി കൂടുതൽ സമയം നീക്കിവെക്കാൻ ആകുന്നില്ല എന്നതാണ് സത്യം. അവസാനം എഴുതിയ ഒന്ന് രണ്ട് ലേഖനങ്ങളിൽ വേണ്ടത്ര അന്വേഷണം നടത്താൻ കഴിഞ്ഞിരുന്നില്ല. എഴുതണമെങ്കിൽ പല സിനിമകളും ഒന്നു കൂടി കാണേണ്ട അവസ്ഥയുണ്ട്. അല്ലെങ്കിൽ മിനിമം പ്രധാന ഭാഗങ്ങൾ എങ്കിലും റീവൈൻഡ് ചെയ്ത് കാണണം. ഇതുമായി ബന്ധപ്പെട്ട് മാധ്യമങ്ങളിൽ വന്ന വാർത്തകൾ പരിശോധിക്കണം. അങ്ങനെയൊക്കെ ചെയ്താലേ നല്ല രീതിയിൽ ആർട്ടിക്കിൾ എഴുതാൻ പറ്റൂ. ഇപ്പോഴത്തെ സാഹചര്യത്തിൽ അതിനുള്ള സമയവും സന്ദർഭവും ഒത്തുകിട്ടുന്നില്ല എന്ന പ്രശ്നവുമുണ്ട്. ഇനിയും ഒരു പാട് കഥാപാത്രങ്ങളെ കുറിച്ച് എഴുതാനുണ്ട്. കുറച്ചുകൂടി സൗകര്യപ്രദമായ ഒരു സമയത്ത് അതിന് ശ്രമിക്കാമെന്ന് കരുതുന്നു. ഇത് വരെ എഴുതുന്നതിൽ പ്രോത്സാഹിപ്പിച്ച എല്ലാവരോടും ഒരു പാട് നന്ദി. പല കഥാപാത്രങ്ങളുടെയും പേരുകൾ സജസ്റ്റ് ചെയ്തവരുണ്ട്. അവരോടും അകമഴിഞ്ഞ നന്ദി അറിയിക്കുന്നു. എല്ലാവർക്കും ഒരു നല്ല ദിവസം ആശംസിച്ചുകൊണ്ട് നിർത്തുന്നു. നന്ദി, നമസ്കാരം..!!