---
author: Beaumaris
categories:
- Entertainment
comment_count: 0
date: 2023-09-05 16:04:34
draft: false
image: ''
like_count: 78855
share_count: 10761
tags:
- The Freelancer
- web series
title: ഐസിസിൽ എത്തിക്കപ്പെടുന്ന പെൺകുട്ടിയെ രക്ഷപ്പെടുത്താനായി അവളുടെ അച്ഛന്റെ സുഹൃത്തും
  മുൻ സഹപ്രവർത്തകനുമായിരുന്ന ഒരു ഫ്രീലാൻസ് മെർസനറി നടത്തുന്ന ശ്രമം
view_count: 1347185
---

**Vani Jayate** നീരജ് പാണ്ഡെയുടെ സിനിമകൾ ഇഷ്ടപ്പെടുന്ന പ്രേക്ഷകനാണ്. എ വെനസ്‌ഡേ മുതൽ സ്പെഷ്യൽ 26, ബേബി തുടങ്ങിയ സിനിമകൾ ഓരോന്നും തീയറ്ററിൽ കണ്ടു ആസ്വദിച്ചവയാണ്. പിന്നീട് ഓറ്റിറ്റിയിൽ അരങ്ങേറ്റം കുറിച്ചപ്പോൾ കണ്ട സ്‌പെഷ്യൽ ഓപ്പ്സ് സീരീസും അതിന്റെ തുടർച്ചയും ഇഷ്ടപ്പെട്ട ഗണത്തിലുള്ളവയാണ്. ആ ഒരു അനുഭവത്തിന്റെ വെളിച്ചത്തിലാണ് ഫ്രീലാൻസർ സ്ട്രീം ചെയ്തു തുടങ്ങിയപ്പോൾ സോണിയിൽ അതെ ദിവസം സ്ട്രീമിങ് ചെയ്തു തുടങ്ങിയ സ്കാമിനെ മറികടന്ന് കാണാൻ തുടങ്ങിയത്.. നിരാശയാണ് സമ്മാനിച്ചത്. അപൂർണ്ണമായ ഒരു സീരീസ് എന്തിനോ വേണ്ടി തിരക്ക് പിടിച്ചു അപ്‌ലോഡ് ചെയ്തു എന്ന തോന്നലാണ് ഉണ്ടായത്. ഒരു പക്ഷെ കേരള സ്റ്റോറിക്ക് ലഭിച്ച പ്രേക്ഷക ശ്രദ്ധ മുതലെടുക്കാൻ ആണോ എന്നറിയില്ല, ഐസിസിലേക്ക് ബ്രെയിൻ വാഷ് ചെയ്തു സിറിയയിൽ എത്തിക്കപ്പെടുന്ന ഒരു പെൺകുട്ടിയെ രക്ഷപ്പെടുത്താനായി അവളുടെ അച്ഛന്റെ സുഹൃത്തും മുൻ സഹപ്രവർത്തകനുമായിരുന്ന ഒരു ഫ്രീലാൻസ് മെർസനറി നടത്തുന്ന ശ്രമമാണ് പ്രമേയം. സംഭവമൊക്കെ കൊള്ളാം. എന്നാൽ എക്സിക്ക്യൂഷനിൽ വിദേശ ലൊക്കേഷനുകളും ഹെലികോപ്റ്ററുകളും ടാങ്കുകളും ഒക്കെ അണിനിരത്തുന്നതിനുമപ്പുറം ത്രില്ലിംഗ് ആയ ഒരു നരേറ്റിവ് കൊണ്ടുവരുന്നതിൽ പരാജയപ്പെടുന്നത് പോലെയാണ് തോന്നിയത്. ധൃതി പിടിച്ചു തട്ടിക്കൂട്ടിയ ഒരു പ്രതീതി ഉണ്ടനീളം നില നിൽക്കുന്നുണ്ട്. ശിരീഷ് തോറാട്ടിന്റെ 'എ ടിക്കറ്റ് ടു സിറിയ' എന്ന പുസ്തകത്തെ ആധാരിതമാക്കി, ചില പ്രത്യേക സാഹചര്യത്തിൽ പോലീസ് ഫോഴ്സിൽ നിന്നും ഇറങ്ങിപ്പോവാൻ നിർബന്ധിതനായ അവിനാഷ് കാമത്ത് (മോഹിത് റെയ്ന) എന്ന ഫ്രീലാൻസിങ് മെർസനറിയുടെ കഥയാണ് ഫ്രീലാൻസർ. അപകടകരമായ ദൗത്യങ്ങൾക്കിടയിൽ അവിനാശിന് സ്വന്തമായിട്ടുള്ളത് മാനസിക വെല്ലുവിളി നേരിട്ട് ചികിത്സയിലുള്ള സ്വന്തം ഭാര്യ (മഞ്ജരി ഫഡ്‌നിസ്) മാത്രമാണ്. പോലീസ് സേനയിൽ ഉണ്ടായിരുന്നപ്പോൾ, തന്റെ പ്രിയ സുഹൃത്തും ബാഡ്‌ഡിയുമായിരുന്ന ഇനായത് ഖാന്റെ (സുശാന്ത് സിംഗ്) ദാരുണമായ മരണവാർത്തയാണ് അദ്ദേഹത്തെ തിരികെ മുംബൈയിലേക്ക് ആകർഷിക്കുന്നത്. അമേരിക്കൻ എംബസിയുടെ മുന്നിൽ ഒരു ആക്രമണത്തിന് മുതിരുകയാണെന്ന പ്രതീതി ജനിപ്പിച്ച് സുരക്ഷാ സൈനികരുടെ വെടിയേറ്റ് കൊല്ലപ്പെടുന്ന ഖാന്റെ മകൾ ആലിയയെ (കാശ്മീര പർദേശി) അവളുടെ ഭർത്താവും കുടുംബവും തട്ടിക്കൊണ്ടുപോയിരിക്കയാണെന്നും, അവർ സിറിയയിൽ അപകടകരമായ സാഹചര്യത്തിൽ പെട്ട് കിടിക്കുകയാണെന്നും അതിലേക്ക് ശ്രദ്ധ ആകർഷിക്കാൻ വേണ്ടിയാണ് അണയാത്ത ഖാൻ തന്റെ ജീവൻ തന്നെ ബലി കൊടുത്തിരിക്കുന്നത് എന്നും അവിനാശ് മനസിലാക്കുന്നു. https://youtu.be/KvorFo2pivI പിന്നീട് തന്റെ മെന്ററും ഗൈഡുമായ എല്ലാം അറിയുന്ന സുരക്ഷാ വിദഗ്‌ധൻ ഡോ ആരിഫ് ഖാന്റെ (അനുപം ഖേർ) സഹായത്തോടെ തന്റെ ടീമുമായി ആലിയയെ റെസ്ക്യൂ ചെയ്യാൻ ഇറങ്ങുകയാണ് അവിനാശ്. ഹോളിവുഡ് നിരവധി തവണ ചവച്ചു തുപ്പിയിട്ടുള്ള എക്സ്ട്രാക്ഷൻ തീമിൽ തന്നെയാണ് ഫ്രീലാൻസറുടെയും പശ്ചാത്തലം. എന്നാൽ അക്കൂട്ടത്തിൽ മികച്ചവയുടെ ഒരു ഘടന പിന്തുടരാൻ ഇതിന്റെ ശില്പികൾക്ക് കഴിഞ്ഞിട്ടില്ല. ഡ്രാമയും ത്രില്ലും തമ്മിൽ സംയോജിപ്പിക്കുന്നതിൽ കാര്യമായ പിഴവുകൾ തോന്നും. അതെ സമയം ത്രില്ലിംഗ് ആവാൻ തുടങ്ങുന്ന സമയത്താണ് നാലാമത്തെ എപ്പിസോഡിൽ നിർത്തുന്നത്. മോഹിത് റെയ്‌നയെക്കാണുമ്പോൾ അദ്ദേഹത്തിന്റെ പഴയ ശിവനായിട്ടുള്ള വേഷമാണ് മനസ്സിൽ വരുന്നത്. അനുപം ഖേറിന്റെത് ഒരു പതിവ് വേഷമാണ്. ഒരു പാട് തവണ അദ്ദേഹത്തെ തന്നെ കണ്ടിരുന്ന ഒരു വേഷം. പിന്നെ കാശ്മീരയ്ക്കാണ് കുറച്ചെങ്കിലും സാധ്യതകളുള്ള വേഷമുള്ളത്. സുശാന്ത് സിങ്ങും ജോൺ കൊക്കനുമടക്കമുള്ള മറ്റുള്ള അഭിനേതാക്കൾക്ക് കാര്യമായ സ്‌പേസ് കിട്ടിയിട്ടില്ല. ഹെലികോപ്റ്ററുകളും പാറ്റൺ ടാങ്കുകളും എക്സോട്ടിക്ക് വിദേശ ലൊക്കേഷനുകളും ആർമി ഫെറ്റിഗുകൾക്കുമൊക്കെ അപ്പുറം ത്രില്ല് എലെമെന്റുകൾ പ്രേക്ഷകർ ഇന്നത്തെ കാലത്തെ ആഗ്രഹിക്കുന്നുണ്ട്. ഏതായാലും അടുത്ത ഭാഗം സ്ട്രീം ചെയ്തു തുടങ്ങുമ്പോൾ ഇതിലെ പോരായ്മകൾക്ക് പരിഹാരമാവും എന്ന് കരുതാം.