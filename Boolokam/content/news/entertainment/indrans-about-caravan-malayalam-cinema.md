---
author: Beaumaris
categories:
- Entertainment
comment_count: 0
date: 2023-01-15 05:56:51
draft: false
image: ''
like_count: 34131
share_count: 9720
tags:
- caravan
- Indrans
- malayalam movies
title: മലയാളസിനിമയിലെ 'കാരവാൻ' സംസ്കാരത്തെക്കുറിച്ചുള്ള ഇന്ദ്രൻസ് -ന്റെ ആ അഭിപ്രായത്തെ
  മാന്യതയുടെ അങ്ങേയറ്റം എന്ന് തന്നെ വിശേഷിപ്പിക്കാം
view_count: 659108
---

**Indrans ❤️** **Keerthi Prabha** വിമർശനങ്ങളെ തെറിരൂപത്തിലല്ലാതെ പറയാൻ നമ്മൾ എന്നാണ് പഠിക്കുക. നിരന്തരമായി കാണുകയാണ് ഇവിടെ പലരുടെയും നേർക്കുള്ള വാക്കുകൾ കൊണ്ടുള്ള ആക്രമണങ്ങൾ.സംതൃപ്തമായ, സന്തോഷകരമായ ജീവിതം നയിക്കുന്ന ഒരാൾക്ക് ഇതുപോലെ വൃത്തിഹീനമായ വാക്കുകൾ പ്രയോഗിച്ച് തന്റെ ഫ്രസ്ട്രേഷൻ തീർക്കേണ്ട അവസ്ഥ ഉണ്ടാവില്ല എന്ന് തന്നെ വിശ്വസിക്കുന്നു.സോഷ്യൽ മീഡിയയിലെ മലിനമായ അക്ഷരങ്ങൾക്ക് പുറകിൽ അതിനേക്കാൾ മലിനമായി കിടക്കുന്ന മനസ്സുകളും ഉണ്ടാകാം. അരക്ഷിതബോധവും നിരാശയും ഉള്ളവരാണ് ശാരീരികമായും മാനസികമായും മറ്റൊരാളെ വാക്കുകൾ കൊണ്ടോ പ്രവൃത്തി കൊണ്ടോ ആക്രമിക്കാനിറങ്ങുന്നത്. വിമർശനങ്ങളെയും എതിർപ്പുകളെയും തെറ്റുകളെയും എങ്ങനെ നേരിടുന്നു എന്നതിൽ ഒരു വ്യക്തിയുടെ സംസ്കാരം ഒളിഞ്ഞു കിടക്കുന്നുണ്ട്. ആത്മവിശ്വാസമുള്ളവരും സ്വജീവിതത്തിൽ തൃപ്തിയുള്ളവരും ഒരിക്കലും മറ്റുള്ളവരിലേക്ക് ആക്രമണം അഴിച്ചു വിടില്ല.എല്ലാവരും ഒരുപോലെ ചിന്തിക്കുന്ന സമൂഹം എന്തൊരു വിരസവും വരണ്ടതുമായിരിക്കും.ആശയപരമായി ഒരുപാട് വിയോജിപ്പുകൾ നിലനിൽക്കുമ്പോഴും പരസ്പര ധാരണയോടെ പുലരാൻ കഴിയാതെ വരുന്നത് ഒരു വ്യക്തിയുടെ പരാജയമാണ്. ഇതിനൊക്കെയിടലാണ് ഒരു മനുഷ്യന്റെ സംഭാഷണത്തിന്റെ കുറച്ചു ഭാഗങ്ങൾ ഒരു സുഹൃത്ത് വഴി ലഭിക്കുന്നത്. കോഴിക്കോട് നടക്കുന്ന കേരള ലിറ്ററേച്ചർ ഫെസ്റ്റിവലിലെ ഇന്ദ്രൻസേട്ടന്റെ വാക്കുകൾ.ഓരോ കാര്യങ്ങളെപ്പറ്റിയും വ്യക്തമായ നിലപാടുണ്ട് അദ്ദേഹത്തിന്. അതേ സമയം തന്റെ നിലപാടുകൾക്ക് വിരുദ്ധമായവർക്കും ഈ ഭൂമിയിൽ ജീവിക്കാനുള്ള അവകാശം ഉണ്ട് എന്ന കൃത്യമായ ബോധ്യവും അദ്ദേഹത്തിനുണ്ട്. അതിലദ്ദേഹത്തിന് യാതൊരു പരിഭവവും ഇല്ല.ഇത് ഞാൻ അത് അവർ അത്രമാത്രം. എന്തൊരു സമാധാനപൂർണവും മനോഹരവുമാണ് ആ മുഖവും വാക്കുകളും. കാരവാൻ ഉപയോഗിക്കാതെ കൂടുതൽ സമയവും സെറ്റിൽ മറ്റാളുകളോട് സംസാരിച്ചിരിക്കുന്നത് എന്തുകൊണ്ടാണ് എന്നൊരു ചോദ്യം ഉണ്ടായത്രെ ഇന്ദ്രൻസേട്ടനോട്. താരങ്ങളെല്ലാം സെറ്റിൽ മറ്റാളുകളോട് സംസാരിക്കാതെ പൊതുജനങ്ങളിൽ നിന്നും അകന്ന് ഷോട്ട് കഴിഞ്ഞ ഉടനെ കാരവാനിൽ പോയിരിക്കുന്ന ഒരു സംസ്കാരത്തെ വിമർശിച്ചു കൊണ്ടായിരുന്നു ആ ചോദ്യം. അതിലും ഇന്ദ്രൻസ് എന്ന നടന് വ്യക്തമായ ഉത്തരം ഉണ്ടായിരുന്നു. അതൊരിക്കലും കാരവാനിൽ പോയി ഇരിക്കുന്നവരെ വിമർശിച്ചു കൊണ്ടായിരുന്നില്ല.കാരവാന്റെ ആവശ്യം കഴിഞ്ഞാൽ എനിക്ക് പുറത്തിറങ്ങാൻ ആണ് ഇഷ്ടമെന്നും കാരവാൻ ഉപയോഗിക്കുന്നവർക്ക് അതിനകത്തു പുതിയ കഥകൾ കേൾക്കുന്നതും ചർച്ചകൾ ചെയ്യുന്നതും ആയി ഒരുപാട് ജോലികളുണ്ട്,അവർ വെറുതെ ഇരിക്കുകയല്ല എന്നും പറഞ്ഞ് എത്ര ലളിതമായാണ് ആ വിഷയത്തെ അദ്ദേഹം കൈകാര്യം ചെയ്തത്. അങ്ങനെയുള്ള ലാളിത്യവും സ്നേഹവും സഹവർത്തിത്തവുമെല്ലാം നമുക്ക് എവിടെയാണ് നഷ്ടമായത്.ഒരു അഭിപ്രായ വ്യത്യാസത്തെ ഏറ്റവും അഗ്രസ്സീവ് ആയല്ലാതെ എങ്ങനെ വിമർശിക്കാം എന്ന് പോലുമുള്ള ശാന്തത നമുക്കെന്താണ് കൈവിട്ട് പോയത്.അതെത്ര മാത്രം നമ്മുടെയും കേൾക്കുന്നവരുടെയും മാനസിക ആരോഗ്യത്തെ പ്രതികൂലമായി ബാധിക്കുമെന്ന് അറിയാതെയാണോ ഇതെല്ലാം.