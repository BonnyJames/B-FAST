---
author: Beaumaris
categories:
- Entertainment
comment_count: 0
date: 2023-11-25 05:02:55
draft: false
image: https://cdn.boolokam.com/articles/2023/11/qddqq2.jpg
like_count: 52739
share_count: 48766
tags:
- jyothika
- kathal the core
- mammootty
- Rejith Leela Reveendran
- review
title: മമ്മൂട്ടി എല്ലാ കഥാപാത്രങ്ങളെയും അവതരിപ്പിച്ചു കഴിഞ്ഞിരിക്കുന്നു എന്ന് വിചാരിക്കുമ്പോഴാണ്
  തീർത്തും വ്യത്യസ്തമായ കഥാപാത്രങ്ങളുമായി ഒന്നിനുപുറകെ ഒന്നായി മമ്മൂട്ടി കടന്നുവരുന്നത്
view_count: 1658169
---

**രജിത് ലീല രവീന്ദ്രൻ** മമ്മൂട്ടി എന്ന നടൻ സിനിമയിലെ ഓരോ പുതിയ കാര്യങ്ങളും, മാറ്റങ്ങളും ശ്രദ്ധയോടെ വീക്ഷിക്കുന്നയാളാണ്. 'ദി ഗ്രേറ്റ് ഇന്ത്യൻ കിച്ചൻ' എന്ന സിനിമ കണ്ടതിനുശേഷം അദ്ദേഹം ആ സിനിമയുടെ സംവിധായകനായ ജിയോ ബേബിയെ വിളിച്ചഭിനന്ദിച്ചു കാണും. തന്നെ നായകനാക്കിയുള്ള സ്ക്രിപ്റ്റ് ഉണ്ടെങ്കിൽ ചെയ്യാൻ താല്പര്യമുണ്ടെന്ന് പറഞ്ഞു കാണും. അത്തരം ഒരു കഥയുമായി ജിയോ ബേബി വന്നപ്പോൾ താൻ തന്നെ നിർമ്മിക്കാം എന്ന നിർദ്ദേശം മുന്നോട്ടു വെച്ചും കാണും.അങ്ങനെ ഉണ്ടായ സിനിമയായിരിക്കും മമ്മൂട്ടി കമ്പനി നിർമിച്ചു ജിയോ ബേബി സംവിധാനം ചെയ്ത 'കാതൽ'. മമ്മൂട്ടി എല്ലാ കഥാപാത്രങ്ങളെയും അവതരിപ്പിച്ചു കഴിഞ്ഞിരിക്കുന്നു എന്ന് വിചാരിക്കുമ്പോഴാണ് തീർത്തും വ്യത്യസ്തമായ കഥാപാത്രങ്ങളുമായി ഒന്നിനുപുറകെ ഒന്നായി മമ്മൂട്ടി കടന്നുവരുന്നത്. വാഷ്ബേസിനിൽ മുഖം കഴുകുന്നതിനു മുമ്പ് മുഖത്തുള്ള ഭാവമാറ്റത്തോടെ ഒരു മമ്മൂട്ടിയുണ്ട് ഈ സിനിമയിൽ. ആ കഥാപാത്രത്തിന്റെ തുറസില്ലായ്മയും, ആന്തരിക സംഘർഷങ്ങളുമെല്ലാം മമ്മൂട്ടി എന്ന നടനിൽ നിന്നും ജിയോ ബേബി എന്ന സംവിധായകൻ ആ ഒരൊറ്റ ഫ്രെയിമിൽ വലിച്ചു പുറത്തിടുന്നുണ്ട്. ![](https://cdn.boolokam.com/articles/2023/11/qddqq2.jpg)മറ്റൊരു സീനിൽ ഭാര്യയും, ഭർത്താവും ഭർത്താവിന്റെ പിതാവും നിൽക്കുന്ന ഒരു ഫ്രെയിമുണ്ട്. തീർത്തും നിസ്സഹായരായ മൂന്നു മനുഷ്യർ. സ്നേഹവും കരുതലും അവർക്കിടയിലുണ്ട്. എങ്കിലും അതിനെയെല്ലാം മറികടക്കുന്നൊരു ദൃശ്യമാകുന്നൊരു അകൽച്ച അവർക്കിടയിൽ കാണാം.മമ്മൂട്ടി, ജ്യോതിക എന്നീ ഇരുത്തം വന്ന അഭിനേതാക്കളോടൊപ്പം മമ്മൂട്ടിയുടെ അച്ഛനായി മത്സരിച്ചഭിനയിച്ചത് കാലിക്കറ്റ് യൂണിവേഴ്സിറ്റിയിലെ ജീവനക്കാരുടെ കോൺഗ്രസ് അനുകൂല സംഘടനയുടെ സ്ഥാപക നേതാവായ RS Panicker പണിക്കർ സാറാണ്.എത്ര കൃത്യമായാണ് സ്വയമേയുള്ള നിസ്സഹായതയും, മകനുമായുള്ള അകൽച്ചയും, മരുമകളോടുള്ള കരുതലും അദ്ദേഹം സ്ക്രീനിലേക്ക് കൊണ്ടുവരുന്നത്.അതുപോലെ പേടി കൊണ്ട് സ്നേഹം നൽകാൻ തയ്യാറാകാത്ത മനുഷ്യരെ കുറിച്ചോർത്തു വ്യാകുലപ്പെടുന്ന തങ്കൻ എന്ന കഥാപാത്രത്തെ കോഴിക്കോട് സുധിയെക്കാൾ മികച്ചതായി ആർക്കെങ്കിലും ചെയ്യാൻ സാധിക്കുമെന്ന് തോന്നുന്നില്ല. ![](https://cdn.boolokam.com/articles/2023/11/xxx.jpg)എനിക്ക് രക്ഷപ്പെടാനായി മാത്രമല്ല നിങ്ങൾക്ക് രക്ഷപ്പെടാൻ കൂടിയാണ് ഞാൻ ഈ വിവാഹ ബന്ധത്തിൽ നിന്നും പിന്മാറുന്നതെന്ന് ജ്യോതികയുടെ ഓമന പറയുമ്പോൾ, ഓമനയുടെ തോളിൽ തലചായ്ച്ച് എന്റെ ദൈവമേ എന്ന് മമ്മൂട്ടിയുടെ മാത്യു ദേവസി വാവിട്ടു കരയുമ്പോൾ, ഇടറുന്ന കാൽവെപ്പുകളോടെ എന്നാൽ ഉറച്ച ശബ്ദത്തോടെ ദേവസി എന്ന അച്ഛൻ കോടതിയിൽ സാക്ഷി കൂട്ടിൽ കയറി നിൽക്കുമ്പോൾ, എത്രയെത്ര ഇടങ്ങളിലാണ് മനസ്സ് പിടഞ്ഞു പോകുന്നത്. പ്രമേയത്തെ ആധുനിക കാലം ആവശ്യപ്പെടുന്ന പുരോഗമനപരമായ രീതിയിൽ കൈകാര്യം ചെയ്തുകൊണ്ട് അതിമനോഹരമായ ചലച്ചിത്ര ഭാഷ ഒരുക്കി കൊണ്ടാണ് ജിയോ ബേബി കാതലുമായി പ്രേക്ഷകർക്കു മുന്നിൽ നിൽക്കുന്നത്. കുടുംബത്തോടും, കൊച്ചു കുട്ടികളോടും ഒപ്പം ആർത്തുല്ലസിച്ചു കാണേണ്ടുന്ന സിനിമയല്ല കാതൽ. എന്നാൽ രക്ഷപ്പെടാനാവാതെ, ബന്ധങ്ങളിൽ വീർപ്പുമുട്ടി, പരിചയക്കാരായ അപരിചിതരായി, സമൂഹത്തെ ഭയമുള്ളത് കൊണ്ട് മാത്രം മരിച്ചുകൊണ്ട് ജീവിച്ചിരിക്കുന്ന അനേകം പേരുടെ കഥ ഒരു മറയുമില്ലാതെ കൃത്യമായ പക്ഷപാതിത്വത്തോടെ കാതൽ പറയുന്നുണ്ട്. ![](https://cdn.boolokam.com/articles/2023/11/wffwfwfw-2.jpg)സിനിമ കണ്ടിറങ്ങി കഴിഞ്ഞിട്ടും മനസ്സ് നിറയെ മമ്മൂട്ടിയായിരുന്നു. മാത്യു ദേവസി എന്ന മനുഷ്യൻ എത്ര അനായാസമായാണ് അയാളുടെ മാനസിക സംഘർഷങ്ങളും, ഒറ്റപ്പെടലുകളും കാണികളായ നമ്മളിലേക്ക്‌ കൈമാറിയത്.അതങ്ങ് മാഞ്ഞു പോകാതെ ഹൃദയത്തെ മുറിവേൽപ്പിച്ചു കൊണ്ടിരിക്കുക യാണല്ലോ, എന്റെ ദൈവമേ. മസ്റ്റ് വാച്ച്.. കാതലിന് നല്ല കാതൽ ഉണ്ട്.