---
title: "\"പല'ജാതി' ചിന്തകള്‍ക്ക് മേലെ ഇഴയുന്ന പുഴു\" - പുഴു ആസ്വാദകാഭിപ്രായങ്ങൾ വായിക്കാം"
date: 2022-05-13T07:10:44
draft: false
categories: ["Society"]
tags: ['Featured', 'mammootty', 'Parvathy Thiruvothu', 'puzhu movie', 'Ratheena PT']
author: "Beaumaris"
---

<strong>മമ്മൂട്ടിയും പാർവതി തിരുവോത്തും പ്രധാനകഥാപാത്രങ്ങളെ അഭിനയിച്ച് നവാഗതയായ രത്തീന സംവിധാനം ചെയ്ത 'പുഴു ' ഇന്നലെയാണ് റിലീസ് ആയതു. ചിത്രത്തിന് സമ്മിശ്രാഭിപ്രായങ്ങൾ ആണ് വരുന്നത്. എന്നാൽ മോശം എന്ന അഭിപ്രായം ഇതുവരെ വന്നിട്ടില്ല. വളരെ നല്ലത്, നല്ലത്, ശരാശരി എന്ന മൂന്നു അഭിപ്രായങ്ങൾ ആണ് തുടരുന്നത്. ആസ്വാദകരുടെയും സിനിമാ നിരൂപകരുടെയും വ്യക്തിപരമായ അഭിപ്രായങ്ങൾ വായിക്കാം.</strong>

<strong>Faizal Ka</strong>

പുഴു.. ആരാണ് പുഴു... എന്താണ് പുഴു... ഈ സിനിമ അനൗൺസ് ചെയ്തപ്പോൾ മുതൽ ഉണ്ടായ ഒരു ജിജ്ഞാസ ആണ് എന്തു കൊണ്ട് ഈ സിനിമക്കു ഇങ്ങനെ ഒരു പേര് തിരഞ്ഞ് എടുത്തു എന്ന്...ആദ്യ സീൻ മുതൽ സിനിമയുടെ രാഷ്ട്രീയം എന്തെന്ന് വ്യക്തമാക്കി പോകുമ്പോഴും അത്ര പെട്ടെന്ന് പിടി തരാത്ത പലതും സിനിമയിൽ ഉണ്ട്... പക്ഷേ സിനിമ തീരുന്നത് വരെ പുഴു എന്നത് കൊണ്ട് അർത്ഥം ആക്കുന്നത് എന്താണ് എന്നു പൂർണ്ണം ആയും വ്യക്തം ആകില്ല എന്നത് കൂടി ആണ് സിനിമയെ ഇൻ്ററസ്റ്റിങ് ആക്കുന്നത്...

പേരില്ലാത്ത.... കുട്ടൻ എന്നു വിളിപ്പേര് ഉള്ള... കാഴ്ചയിൽ നായകൻ എന്നു തോന്നിപ്പിക്കുന്ന ഒരു മനുഷ്യൻ.... അയാളുടെ സ്വഭാവ സവിശേഷത കൊണ്ടും വിശ്വാസങ്ങൾ കൊണ്ടും, പ്രവർത്തി കൊണ്ടും... നമ്മളെ കൊണ്ട് ഇതെന്താ ഇങ്ങനെ എന്നു ചോദിപ്പിക്കുന്ന ഒരുപാടു സന്ദർഭങ്ങളിലൂടെ കടന്നു പോകുന്നതും , അതിൽ പലതും നമ്മളെ അക്ഷരാർത്ഥത്തിൽ ഞെട്ടിപ്പിക്കുകയും ചെയ്യുന്നിടത്ത് ആണ് പുഴു പൂർണ്ണം ആകുന്നത്... മമ്മൂട്ടി നിങ്ങളെ അതിശയിപ്പിക്കും എന്നു പറയുന്നത് ആലങ്കാരികം ആയി തോന്നും എങ്കിലും വീണ്ടൂം പറയുന്നു... ഇതുപോലൊരു മമ്മൂട്ടിയെ നിങൾ ഇത് വരെ കണ്ടിട്ട് ഉണ്ടാകില്ല എന്ന് ഉറപ്പാണ്...????????????

&amp;nbsp;

<img class="wp-image-334146 aligncenter" src="https://cdn.boolokam.com/articles/2022/05/gegegg-3.jpg" alt="" width="693" height="520" />

അത് പോലെ മമ്മൂട്ടി അല്ലാതെ നിങ്ങളെ ഞെട്ടിക്കുന്ന മറ്റൊന്ന് കൂടി ഈ സിനിമ സമ്മാനിക്കുന്നുണ്ട്... അത് കണ്ടു തന്നെ അറിയുക...പാർവതിയുടെ കഥാപാത്രത്തെ കുറിച്ച് എന്ത് പറഞ്ഞാലും സ്പോയിലർ ആകും എന്നു ഉറപ്പാണ് എന്നാലും അവരുടെ നിലപാടുകളുടെ ശക്തി ഊട്ടി ഉറപ്പിക്കുന്ന ഒന്നു തന്നെ ആണ് ഈ കഥാപാത്രം എന്ന് പറയാതെ വയ്യ...????❤️

ഒട്ടും പ്രതീക്ഷിക്കാത്ത ഒരു തുടക്കം നൽകുന്ന ഞെട്ടലിൽ നിന്നും മുക്തം ആകാൻ ഒരു അവസരം തരാതെ മുന്നേറുന്ന സിനിമ വ്യക്തിപരമായി നല്ലൊരു അനുഭവം ആണ് എനിക്കു സമ്മാനിച്ചത്... വാർപ്പ് മാതൃകകളെ ഉടച്ച് വാർക്കാൻ ഉള്ളൊരു ബോധപൂർവമായ ശ്രമം എന്നതിനേക്കാൾ സിനിമ എന്നേ അതിശയിപ്പിച്ചത് അതിലെ കഥപാത്രങ്ങളെ സത്യസന്ധമായി അവതരിപ്പിക്കുന്നതിലൂടെ ആണ്... മനുഷ്യനും മൃഗവും തമ്മിൽ ഉള്ള മുടിനാരിഴയുടെ വ്യത്യാസം ഒക്കെ കൃത്യമായി അടയാളപ്പെടുത്തുന്നതിൽ സിനിമ വിജയിക്കുന്നുണ്ട്...

വ്യക്തിപരമായി സിനിമ ഇഷ്ടപ്പെട്ടു എന്ന് പറയുമ്പോഴും സാധാ പ്രേക്ഷകരിലേക്ക് ഈ സിനിമ എങ്ങിനെ എത്തിപ്പെടും അല്ലെങ്കിൽ അവർ എങ്ങിനെ സ്വീകരിക്കും എന്നറിയാൻ നാം കാത്തിരിക്കേണ്ടി വരും... തിരക്കഥയുടെ സങ്കീർണത ഒറ്റ കാഴ്ച്ചയിൽ ഒരുപാടു കാര്യങ്ങളെ അവിടെയും ഇവിടെയും തൊടാതെ പറയുന്നു എന്നോരു തോന്നൽ അവർക്ക് ഉണ്ടാക്കിയാലും കുറ്റം പറയാൻ കഴിയിയുകയും ഇല്ല...സിനിമയുടെ രാഷ്ട്രീയത്തിൻ്റെ ബലം മാറ്റി നിർത്തിയാൽ ചിലയിടത്ത് ഒക്കെ ഒരു വലിച്ചിൽ ഉണ്ട് എന്നതും അതിനു ആക്കം കൂട്ടാൻ സാധ്യത ഉണ്ട്...

പുഴു മാറ്റങ്ങളെ തിരിച്ചറിയുവാൻ ഉള്ളൊരു ശ്രമം ആണ്... മാറേണ്ടത് നമ്മളാണോ അതോ മറ്റുള്ളവർ ആണോ എന്ന ചർച്ച തന്നെ ആണ് അതിനേ പ്രസക്തം ആക്കുന്നതും... കണ്ടറിയുക എന്നേ പറയാൻ ഒള്ളൂ... കാരണം ആത്യന്തികമായി തീരുമാനം എടുക്കേണ്ടത് നമ്മൾ തന്നെ ആണല്ലോ...

***

<strong>പുഴു - മരണവിധി.</strong>

<strong>ഒന്ന് - അനുസരണ.</strong>

<strong>Nasru Shami Karuppam Veedu</strong>

അവൻ മൂന്നാം ക്ലാസ്സ് കഴിഞ്ഞ് നാലാം ക്ലാസ്സിലേക്ക് കടക്കുന്നതിന് ഇടയിലെ വേനലവധിക്കാലം ആരംഭിക്കവേ മൂന്നിലെ പുസ്തകങ്ങൾ(പൊതി പോലും കീറരുതെന്നാ ഉത്തരവ്)അടുക്കി വെച്ച് അവയോട് ഗുഡ് ബൈ പറഞ്ഞ് മുറ്റമിറങ്ങവേയാണ് തയ്യൽയന്ത്രത്തിന്റെ ഇടവേളയിൽ നിന്നും വാക്കുകൾ കനമായത്.
അവയുടെ അർത്ഥം ഇങ്ങനെയായിരുന്നു,എവിടേക്ക് പോകുന്നു? പന്ത് കളിച്ചിട്ട് എന്ത് നേടാൻ? കൈകാലുകൾ ഒടിക്കാനോ? മുറ്റത്ത് കളിക്കുന്നവർ തെണ്ടികളായി അലയും. രണ്ട് മാസം കഴിഞ്ഞാൽ സ്ക്കൂൾ തുറക്കും. അതിനാൽ പഠിച്ചവ വീണ്ടും പഠിക്കുക. മടക്കി വെച്ച മൂന്നിലെ പാഠപുസ്തകങ്ങൾ വീണ്ടും വായിക്കുക.

അവൻ അനുസരിച്ചു,അനുസരണ കുടുംബജീവിതത്തിലെ പൊട്ടിത്തെറികൾ ഇല്ലാതാക്കും. വിപ്ലവം പറഞ്ഞാൽ വെളുത്ത തുടകളിൽ പുളിമരചില്ലകളുടെ ലഘുവും ഗുരുവും കവിതകളാകാൻ വന്നാലോ? കവിളുകളിലെ മൃദുലയം വിണ്ടുകീറലായാലോ?
അടങ്ങിയൊതുങ്ങുക,കിച്ചു പാവമാണ്.

&amp;nbsp;

<strong><img class="wp-image-334144 aligncenter" src="https://cdn.boolokam.com/articles/2022/05/ggeee-1.jpg" alt="" width="639" height="333" /></strong>

<strong>രണ്ട് - ജാതി.</strong>

എലവേറ്ററിൽ കയറി മൂന്ന് അമർത്തവേയാണ് തൊട്ടരികിലെ സാരിയുടുത്ത കറുപ്പേറിയ കൂട്ടുകാരിയുടെ നഗ്നമായ പിൻകഴുത്തിൽ വെളുവെളുത്ത അവൾ പേന കൊണ്ട് വൃത്തം വരച്ചത്. എന്താഡീ നീ കാണിക്കുന്നത് എന്നവൾ ചോദിച്ചപ്പോൾ കറുകറാ കറുത്ത നിന്റെ ദേഹത്ത് പേന കൊണ്ടെഴുതിയാൽ ആര് കാണാനാ???

ആ സൗഹൃദ മതത്തിലെ കൂട്ടുകാർ തമ്മിൽ സംസാരിക്കുമ്പോൾ ജാതി എവിടെയെങ്കിലും കയറി കൂടും. അതിനാൽ കൂട്ടുകാർ ഏതൊക്കെ ജാതിക്കാരാണെന്ന് അതിൽ അനിഷ്ടം ഉണ്ടെങ്കിലും അറിഞ്ഞു പോകുന്നു,ചോദിക്കേണ്ടതില്ല. അപ്പോൾ മാറേണ്ടത് അവനവൻ തന്നെ. മുന്തിയ സ്വജാതിയിൽപ്പെട്ടവളെ കീഴുജാതിക്കാരൻ കെട്ടിയാൽ അവൻ കൂടൂതൽ അസ്വസ്ഥനാവുക അവൾ ഗർഭിണിയാകുമ്പോഴാണ്.
ജാതിവെറി അപകടം തന്നെയാണ്.

റത്തീന സംവിധാനം ചെയ്ത പുഴു എന്നിലെ ആസ്വാദനത്തെ തീവ്രമാക്കിയത് മേൽവിവരിച്ചതിലെ ഒന്ന്- അനുസരണ തന്നെ. നാം അനുഭവിച്ച മനോവേദനകൾ നിഴലാട്ടത്തിൽ പകർത്തപ്പെട്ടത് കാണുമ്പോൾ അത് കലയായാലും സാഹിത്യമായാലും ഏറ്റം ഇഷ്ടപ്പെട്ടു പോകും. ഇവിടെ അച്ഛൻ മകനിൽ നടത്തുന്ന വ്യാപാരയിടപെലുകൾ മതിലുകൾക്ക് അകത്ത് കാണിക്കുമ്പോൾ പുഴുവിന്റെ ആസ്വാദന തലം വിസ്താരമാകുന്നു. അപ്പൂസിലും ഡാഡികൂളിലും കാണാത്ത മമ്മൂട്ടിയെ ഇവിടെ അനുഭവിക്കാം. പുഴുവിലെ മികച്ച കാഴ്ചകളായി എന്നെ സംബന്ധിച്ച് അവ മാറി.

ജാതിപ്രശ്നം ചലച്ചിത്രം അതിന്റെ അർത്ഥത്തിൽ ചർച്ച ചെയ്യുന്നിടത്ത് കുട്ടൻ ഇടപെടലുകൾ ചേർക്കുമ്പോഴാണ് വിഷയം ഗൗരവമാകുന്നത്. അമ്മ ഭാരതിയോട് പൊറുത്തുകൊടുത്തുവെന്ന് അവസാന രംഗങ്ങളിലൊന്നിൽ കാണിക്കുന്നുവെങ്കിലും കട്ടജാതിവെറിയനായ കുട്ടൻ അതിനെ മറച്ചു വെയ്ക്കുന്നു. പടം കുട്ടനെന്ന ജാതിവെറിയന്റെ അശ്ലീലചിന്തയെ കാണിച്ചു തന്നു.
കുട്ടനെന്ന മൂന്ന് തരത്തിൽ(അച്ഛൻ,ഏട്ടൻ,പോലീസ്)

വെറിത്തരമുള്ള(അപ്പനധികാരം,ഏട്ടനധികാരം,പോലീസ് ഫാസിസം) മുഖങ്ങളെ മൂന്ന് തരത്തിൽ അവതരിപ്പിക്കുന്നതിൽ മമ്മൂട്ടി വിജയിച്ചുവെന്ന് പറയാം. കുട്ടനിലൂടെയാണ് പടം ഭംഗിയുള്ള ഇഴച്ചിൽ നടത്തുന്നത്. അത് എന്റെ ക്ഷമയെ പരീക്ഷിച്ചില്ല. പകരം അയാളുടെ മൂന്ന് ഇടപെടലുകളുടെ അശ്ലീലത്തരങ്ങളെ തുറയ്ക്കപ്പെടുകയായിരുന്നു.

പുഴുവിലെ പാർവതി നിശ്ശബ്ദപെണ്ണാണ്. സുഖമുള്ള വിപ്ലവാനന്തരം ഒറ്റപ്പെട്ട് എന്നാലോ ഭർത്താവിനാൽ ചേർക്കപ്പെട്ട പെണ്ണായ ഭാരതിയായി പാർവതി മാറി. കിച്ചുവായ വാസുദേവ് സതീഷും ബോറായില്ല. കുട്ടപ്പൻ ചോദ്യങ്ങളുടെ പട്ടിക നീട്ടുകയാണ്.പുഴു ഇഷ്ടമായി,അതിലെ മമ്മൂട്ടിയേയും.

***

<strong>Afsal Nizamudeen</strong>

കൂറ പടം, ഇത് എന്ത് ഇഴച്ചിലാണ്, പാറുന്റെ തള്ളുകൾ എന്നിങ്ങനെ ഒരുപാട് നെഗറ്റീവ് റിവ്യൂസ് കേട്ടതിനു കണ്ടതിനും ശേഷമാണു ഞാൻ ഈ ചിത്രം കണ്ടത്, ഇതൊക്കെ കേട്ടത്കൊണ്ട് തന്നെ ഏതൊരു പ്രതീക്ഷയുമില്ലാതെയാണ് ഈ ചിത്രത്തിനെ സമീപിച്ചത്, സാധാരണ ഇങ്ങനെ നെഗറ്റീവ്സ് കേൾക്കുന്ന സിനിമകൾ പിന്നീട് എപ്പോഴെങ്കിലും കാണാൻ തോന്നിയാൽ മാത്രമാണ് കാണുന്നത്, പക്ഷെ ഈ ചിത്രം കാണാൻ കാരണം ഇതിന്റെ ടീസറും ട്രൈലെറുമൊക്കെ ആയിരുന്നു, ഒറ്റ പേര് മമ്മൂട്ടി, അദ്ദേഹത്തിന്റെ അഭിനയ പ്രാധാന്യമുള്ള റോളുകൾ എനിക്ക് കാണാൻ നല്ല ഇഷ്ടമാണ്, അന്നും ഇന്നും എന്നും.

ഒരു പ്രതീക്ഷയും ഇല്ലാത്തെ കണ്ടത് കൊണ്ടോ അതോ ഇനി മമ്മൂക്കയുടെ മികച്ച അഭിനയം ഉള്ളത് കൊണ്ടാണോ എന്ന് എനിക്കറിയില്ല പടം എനിക്ക് ഇഷ്ടപ്പെട്ടു. ജാതീയതയും അത്കൊണ്ടുണ്ടാകുന്ന ദുരഭിമാനവും, ടോക്സിക് Parenting മൊക്കെയാണ് ചിത്രത്തിന്റെ കഥാതന്തു. എടുത്ത് പറയേണ്ടത് വർഷങ്ങൾ ഇത്രയും ആയിട്ടും മമ്മൂക്ക എന്ന നടന്റെ അഭിനയത്തിന് ഒരു കോട്ടവും സംഭവിച്ചിട്ടില്ല എന്നുള്ളതാണ്, എന്നില്ലേ പ്രേക്ഷകനെ ഇപ്പോഴും അദ്ദേഹം അത്ഭുതപെടുത്തുകയാണ്. സിനിമയിലെ അയാളുടെ character നോട് ദേഷ്യം തോന്നിപ്പിച്ചുകൊണ്ടിരിക്കുമ്പോൾ തന്നെ അദ്ദേഹത്തിന്റെ സൗണ്ട് ഒന്ന് ഇടറിയപ്പോൾ എന്റെ കണ്ണ് നിറഞ്ഞു എന്നതാണ് സത്യാവസ്ഥ, ഒരുപക്ഷെ അത് മമ്മൂക്കയെ കൊണ്ട് മാത്രമേ നിലവിൽ മലയാളത്തിൽ ചെയ്യാൻ പറ്റു എന്ന് എനിക്ക് തോന്നുന്നു.

<img class="wp-image-334093 aligncenter" src="https://cdn.boolokam.com/articles/2022/05/gegegg-2.jpg" alt="" width="606" height="454" />

ഗംഭീര ചിത്രമെന്ന് അഭിപ്രായമില്ലെങ്കിലും ഒരുപാട് പേർ പറഞ്ഞതുപോലെ അത്രേ മോശമായ ഒരു അനുഭവമല്ല പുഴു. പാർവതിയും പാർവതിയുടെ ഭർത്താവായി അഭിനയിച്ച അഭിനേതാവുമെല്ലാം അവര്ക് കിട്ടിയ റോളുകൾ നല്ല പോലെ തന്നെ അവതരിപ്പിച്ചിട്ടുണ്ട്. നെഗറ്റീവ് ആയി തോന്നിയത് ചിത്രം പലയിടത്തും നല്ല പതിയെ ആണ് നീങ്ങുന്നത്, അത് പോലെ തന്നെ പാർവതി എന്നൊരു നടിക്ക് തന്നെ ചെയ്യണം എന്ന് തോന്നുന്ന രീതിയിൽ ഉള്ള ഒരു റോൾ അല്ലായിരുന്നു പാർവതിയുടേത്. പാർവതിക്ക് പകരം വേറെ ആർക്കും ചെയ്യാൻ കഴിയുന്ന ഒരു റോൾ ആയിരുന്നു. കുറച്ചു കൂടി പാർവതി എന്ന നടിക്കും importance കൊടുക്കാമായിരുന്നു എന്ന് തോന്നി. ആദ്യ സംവിധാനമെന്ന രീതിയിൽ കുറച്ചു പോരായ്മകൾ മേക്കിങ്ങിൽ അവിടെയും ഇവിടെയും കാണാവുന്നതൊഴിച്ചാൽ നല രീതിയിൽ തന്നെ സിനിമ രതീന എന്ന സംവിധായക പ്രെസന്റ് ചെയ്തിട്ടുണ്ട്.

പിന്നെ കോൺടെന്റ് കണ്ട് മടുത്തു എന്ന് പറയുമ്പോൾ ഇതേ കോൺടെന്റ് കുറച്ചു കൂടി വയലന്റായും ഡാർക്ക്‌ ആയും മറ്റു ഭാഷ സിനിമകളിൽ കാണിക്കുമ്പോൾ കയ്യടിച്ചു വാതോരാതെ പ്രശംസിക്കുന്നത് അറിയാതെ ഓർത്തുപോകുന്നു.എന്ത് തന്നെയായാലും മോശമല്ലാത്തൊരു സിനിമ അനുഭാവമായിരുന്നു പുഴു എനിക്ക്.

Rating : ഇഷ്ടമായി.
Nb : ചിത്രം എനിക്ക് ഇഷ്ടപ്പെട്ടു എന്ന് കരുതി നിങ്ങൾക്കും ഇഷ്ടപെടണമെന്ന് ഏതൊരു വാശിയും എനിക്കില്ല.
***************

&amp;nbsp;

<strong><img class="wp-image-334091 aligncenter" src="https://cdn.boolokam.com/articles/2022/05/ddd.jpg" alt="" width="533" height="296" /></strong>

<strong>Sreeram Subrahmaniam</strong>

മലയാളത്തിൽ ഇന്നേ വരെ വന്നിട്ടില്ലാത്ത ഒരു ഞെട്ടിക്കുന്ന വിഷയം സംസാരിക്കുന്ന സിനിമ പ്രതീക്ഷിച്ചപ്പോൾ കിട്ടിയത് ജാതീയത, ഇസ്ലാമാഫോബിയ തുടങ്ങി പഴകി തേഞ്ഞ ഐറ്റംസ് തന്നെ.. പിന്നെവിടോ ഒരു ഒളിച്ചുകടത്തുന്ന വെളുപ്പിക്കൽസും.മമ്മുട്ടി എന്ന നടന്റെ വളരെ നല്ലൊരു പെർഫോമൻസ് കാണാം എന്നത് ഉള്ളത് തന്നെ. നെഗറ്റീവ് ഷേഡ് ഉള്ള ഒരു കഥാപാത്രം എന്ന വ്യത്യസ്തതയും അതിലുള്ള പെർഫോമൻസിന്റെ സ്കോപ്പും മാത്രം കണ്ടിട്ടാവണം അദ്ദേഹം ഇത്‌ ചെയ്തത്. നായിക പിന്നെ ഇമ്മാതിരി ഐറ്റംസ് മാത്രം എടുക്കുന്ന ആളായത് കൊണ്ടു വല്യ പ്രശ്നം ഇല്ല..

ഒരു ബിലോ ആവറേജ് എന്ന് പറയാവൂന്ന കണ്ടു പഴകിയ പ്ലോട്ടിൽ ഉള്ള കഥയും, അതിലേക്കു കുത്തിത്തിരുകി വച്ചിരിക്കുന്ന ജാതി രാഷ്ട്രീയവും, പിന്നെ കുറേ ഇരവാദവും ഒക്കെ കൂട്ടി അലമ്പാക്കിയ തിരക്കഥയും.രത്തീന എന്ന സംവിധായിക പ്രതീക്ഷ കാത്തില്ല.

കഥയിലുടനീളം ക്യാമറവർക്ക് കൊണ്ടും, ബിജിഎം കൊണ്ടും, മമ്മൂകയുടെ പെർഫോമൻസ് കൊണ്ടും ആയിട്ടുള്ള ഒരു ദുരുഹത തോന്നിപ്പിക്കുന്ന ഒരു ആമ്പിയൻസ് ക്രീയേറ്റ് ചെയ്തിട്ടുണ്ട് സംവിധായക. എന്നാൽ ഈ ദുരുഹതയുടെ ചുരുൾ കഴിയുമ്പോൾ, അയ്യേ ഇതായിരുന്നോ കാര്യം എന്ന തോന്നലും ഉണ്ടാവും.
ആകെ മൊത്തം മമ്മൂട്ടിയുടെ പെർഫോമൻസ് മറ്റുവച്ചാൽ സാമാന്യം നല്ല ബോർ ആണ് പുഴു
ബൈദുബൈ, കേരളത്തിൽ നമ്പൂതിരി മാർക്ക് മാത്രമായി വീട് നൽകുന്ന അപ്പാർട്മെന്റ്സ് എവിടെയാണ് ആവോ

*****

<strong><img class="wp-image-334094 aligncenter" src="https://cdn.boolokam.com/articles/2022/05/llllllll.jpg" alt="" width="718" height="359" /></strong>

<strong>Rahul S Madhav</strong>

ലോകത്തിലെ ആദ്യ മൃഗം zebra ആകുന്നതും, ചെസ്സ് ബോർഡിലെ വെളുത്ത രാജാവ് നഷ്ടമാകുന്നത് ആ കുട്ടി ചെയ്ത വലിയ തെറ്റാകുന്നതും (കറുപ്പ് രാജാവിനെ ആണ് നഷ്ടമായിരുന്നെങ്കിൽ അയാൾ അതിനെ തിരിച്ചു കൊണ്ടുവരുവാൻ ഒരിക്കലും പറയുമായിരുന്നില്ല) തുടങ്ങി തറവാട്ടു വീട്ടിലെ കറുത്ത ആനയുടെ വെളുത്ത കൊമ്പ് എന്നതിൽ വരെ ജാതീയതയുടേയും അധികാരത്തിൻ്റേയും ആൺകോയ്മയുടേയും ഉയർന്ന തട്ടിൽ മാത്രം തന്നെ കാണാൻ ശ്രമിക്കുന്ന കഥാപാത്രം. ആ കഥാപാത്രം ചെയ്യാൻ മമ്മുക്ക തയ്യാറായി എന്നത് ഒരു വലിയ മാറ്റത്തിൻ്റെ തുടക്കമാവണം എന്നാഗ്രഹമുണ്ട്.

മമ്മുക്ക എന്ന വ്യക്തി ആവട്ടെ അദ്ദേഹം അവതരിപ്പിച്ച കഥാപാത്രങ്ങൾ ആവട്ടെ മിക്കതും മലയാളി കാണുന്നതും അനുകരിക്കുന്നതും സവർണ്ണ സുന്ദര പൗരുഷത്തിൻ്റെ പ്രതീകമായാണ് (മതിലുകൾ തനിയാവർത്തനം മുന്നറിയിപ്പ് തുടങ്ങിയ സിനിമകൾ ഒരിക്കലും അനുകരിക്കപ്പെട്ടിട്ടില്ല) ഇവിടെ അയാൾ വില്ലനാകുന്നതും അതേ charactristics കൊണ്ടാണ്.... കറുപ്പ് നിറമുള്ള നായകന് എതിരെ വെളുപ്പ് നിറമുള്ള വില്ലൻ... മുസ്ലിം ആയ (Minority) നായകന് എതിരെ ഹിന്ദു ബ്രാഹ്മണിക്കൽ ഉന്നത കുലജാതനായ വില്ലൻ... സിനിമ ചോദ്യം ചെയ്തു പോകുന്നത് പലതും സിനിമയ്ക്കു പുറത്തു നിന്നുള്ള കാഴ്ചപ്പാടുകളെ ആണ്
വളരെ ചെറിയൊരു ജീവിയാണ് പുഴു... എന്നാൽ അതിൻ്റെ ചെറിയൊരു സ്പർശം മതി നമ്മളെ കുറേ നേരത്തേക്ക് disturb ചെയ്യാൻ...

പുഴുവായി രാജാവിനെ കൊല്ലാൻ വരുന്ന പുരാണ കഥാപാത്രം മാത്രമല്ല നങ്ങേലി എന്ന ചെറു പേരിൽ പോലും ചിലരുടെ മേൽക്കോയ്മകളെ തകർത്തു ചൊറിയിപ്പിക്കുന്ന പുഴുക്കൾ
ഒരു സീനിൽ മമ്മുക്ക യെ white ആയും അടുത്തുള്ള അലമാരയുടെ കണ്ണാടിയിൽ black shadow ആയും കാണിക്കുന്നുണ്ട്. ഒരു വലിയ മാറ്റങ്ങൾ ഇവിടെ നിന്ന് തുടങ്ങണം എന്നുണ്ട്... നമ്മുടെ ചിന്തകൾ ഇവിടെ ഉണ്ടാകുന്ന നായകൻമാർ എല്ലാവരും മാറട്ടെ

***

<strong><img class="size-full wp-image-334092 aligncenter" src="https://cdn.boolokam.com/articles/2022/05/ddqddddd.jpg" alt="" width="750" height="400" /></strong>

<strong>Mohammed Salih</strong>

മമ്മൂട്ടിയെ ഇത്രയും *"വെറുത്ത"* ഭാവപ്പകർച്ചയുള്ള സിനിമ ഞാൻ ഈ അടുത്തൊന്നും കണ്ടിട്ടില്ല (ഫാൻസ് ആത്മഹത്യ ചെയ്യാതിരുന്നാൽ ഭാഗ്യം)ഇമേജിനപ്പുറം കഥാപാത്രത്തിൻ്റെ പ്രാധാന്യവും അന്തസത്തയും ഉൾക്കൊണ്ടുള്ള സൂക്ഷ്മമായ അദ്ദേഹത്തിൻ്റെ കഥാപാത്ര തിരഞ്ഞെടുപ്പ് അസാധ്യം...????
ചീഞ്ഞു പുഴു അരിച്ചു ദുർഗന്ധം വമിച്ചു കൊണ്ടിരിക്കുന്ന വളരെ പ്രസക്തമായ രണ്ടു തരം രാഷ്ട്രീയങ്ങളെ "അസഹനീയമായി" ഇത്ര സൂക്ഷ്മതയോടെയും തന്മയത്തത്തോടെയും വ്യക്തതയോടെ സധൈര്യം വരച്ചു കാട്ടിയ സിനിമ.രതീന എന്ന സംവിധായികയുടെ വരും കാല സൃഷ്ടികൾക്ക് ഇനി ആകാംക്ഷയോടെയുള്ള കാത്തിരിപ്പ്....

****

<strong><img class="wp-image-334090 aligncenter" src="https://cdn.boolokam.com/articles/2022/05/Appunni-Sasi-Puzhu.webp" alt="" width="678" height="377" /></strong>

<strong>Shylan Sailendrakumar</strong>

ജനഗണമന"യിൽ വെടിയുണ്ട പോലെ പ്രേക്ഷകന്റെ നെഞ്ചിലേക്ക് തൊടുത്തുവിട്ട ഇൻഡ്യൻ സാമൂഹികയാഥാർത്ഥ്യങ്ങളുടെ നെറികെടുകൾ, രണ്ടുമണിക്കൂർ നേരം ഒരു പുഴു ദേഹത്ത് കയറിയ ഇറിറ്റേഷനോടെ കേരളീയപശ്ചാത്തലത്തിൽ അനുഭവിപ്പിക്കുന്നു സോണി ലിവിൽ റിലീസ് ചെയ്തിരിക്കുന്ന രതീന-മമ്മുട്ടിസിനിമ..

ജാതിദുരഭിമാനവും അതുമായി ബന്ധപ്പെട്ട അധികാരബോധവും വീടിനുള്ളിലും കുടുംബത്തിലും സമൂഹത്തിലും എങ്ങനെയാണ് ടോക്സിക് ആയി പ്രവർത്തിക്കുന്നത് എന്ന് സിനിമ അതീവസൂക്ഷ്‌മമായി ചിത്രീകരിക്കുന്നു..

ഓരോ നിമിഷവും തല്ലിക്കൊല്ലാനോ മോന്ത പിടിച്ച് റോട്ടിലൊരയ്ക്കാനോ തോന്നിപ്പിക്കും വിധത്തിലുള്ള നെഗറ്റീവ് മാത്രമായ ഒരു കഥാപാത്രത്തിലേക്ക് തന്റെ താരശരീരത്തെ ചാവേർബോംബിനെപോലെ വിട്ടുകൊടുത്ത മമ്മൂട്ടി ശരിക്കും ഞെട്ടിച്ചു.

ലവബിൾ ആയ ഒരു ഘട്ടവും ആ ക്യാരക്റ്ററിനില്ല എന്നോർക്കുക.. എന്നാൽ complexities ആവോളം ഉണ്ട് താനും.. അയാൾക്ക് മാത്രം ശരിയെന്നും കാണുന്നവർക്കൊന്നും നീതീകരിക്കാനാവാത്തതുമായ വൈകാരികവിക്ഷോഭങ്ങൾ കൊണ്ട് തിളയ്ക്കുകയാണ് അയാൾ.. ആ തിള നമ്മളിലേക്ക് എത്തിക്കുക എന്നത് ചെറിയ കാര്യമല്ല.. ഇക്കയുടെ കരിയറിലെ തന്നെ ഏറ്റവും കാമ്പും കട്ടിയും ഉൾക്കനവും ഉള്ള ക്യാരക്റ്റർ ആയി ഞാനിതിനെ എണ്ണുന്നു..

കെജിഎഫ് പോലെയോ ജനഗണമന പോലെയോ തിയേറ്ററിന്റെ ഓളത്തിൽ കാണേണ്ട ഒരു സിനിമ അല്ല പുഴു. മാസിനെ ത്രസിപ്പിക്കുന്ന ഒന്നും തന്നെ അതിൽ ഇല്ല.. കൈകാര്യം ചെയ്യുന്ന വിഷയവും രാഷ്ട്രീയവും ആവശ്യപ്പെടുന്ന പേസ് ആണ് സിനിമയ്ക്കുള്ളത്. ഓടിടി റിലീസ് എന്നത് ബുദ്ധിപരമായ ഒരു തീരുമാനമായി..

അവസാനത്തെ 10-15മിനിറ്റിൽ എഴുത്തുകാർക്കും സംവിധായികയ്ക്കും കൗതുകവും ആവേശവും ഇച്ചിരി കൂടിപ്പോയി എന്നതാണ് സിനിമയുടെ നെഗറ്റീവ് ആയി തോന്നിയത്. അല്ലെങ്കിൽ പരിയേറും പെരുമാൾ പോലെയോ സൈരാത്ത് പോലെയോ ഗംഭീരമായി രേഖപ്പെടുമായിരുന്ന ഒരു സിനിമയായി പുഴു മാറുമായിരുന്നു..

***

<strong><img class="size-full wp-image-333953 aligncenter" src="https://cdn.boolokam.com/articles/2022/05/dqdqdqdqdq.jpg" alt="" width="600" height="338" /></strong>

<strong>Ragesh</strong>

ഇഴഞ്ഞുനീങ്ങുന്ന ഒരു ഗംഭീര സ്ലോ പോയ്സൺ. മുന്നറിയിപ്പിന് ശേഷം മമ്മൂട്ടിയുടെ വ്യത്യസ്തവും ഗംഭീരവുമായ പ്രകടനം. ഇമേജ് നോക്കാതെ കഥാപാത്രങ്ങളെ തിരഞ്ഞെടുക്കുന്നതിൽ പല സൂപ്പർതാരങ്ങളും ഇദ്ദേഹത്തെ കണ്ടുതന്നെ പഠിക്കണം. മാസ് കഥാപാത്രങ്ങളെ ഇടയ്ക്കൊക്കെ മറന്ന് അമാനുഷികനല്ലാത്ത നന്മ മരം അല്ലാത്ത കഥാപാത്രങ്ങളായി വരാൻ അദ്ദേഹം കാണിക്കുന്ന ധൈര്യം സമ്മതിക്കണം.ഹിന്ദു പുരാണങ്ങളിൽ പരാമർശിച്ചിട്ടുള്ള തക്ഷകൻ എന്ന സർപ്പത്തിന്റെ കഥയിൽ നിന്നും ഉൾകൊണ്ട് അതിലൂടെ വ്യക്തമായ രാഷ്ട്രീയം സംസാരിക്കുന്ന വിധത്തിൽ ചിത്രത്തിന് ദൃശ്യ ഭാഷയൊരുക്കിയ സംവിധായിക Ratheena ക്ക് അഭിനന്ദനങ്ങൾ...പുഴു -വിഷം!

***

&amp;nbsp;

<strong><img class="wp-image-333954 aligncenter" src="https://cdn.boolokam.com/articles/2022/05/puzhu.webp" alt="" width="639" height="383" /></strong>

<strong>Mahamood Moodadi</strong>

ഒഴിവു ദിവസത്തെ കളി , കരി മലയാളിയുടെ ഉള്ളിന്റെയുള്ളിലെ ജാതിയെ അഡ്രസ് ചെയ്യുന്ന വിധം കഥയും പ്രമേയവും കൊണ്ടു തീർത്തും വ്യത്യസ്തമായ രണ്ട് മലയാള ചിത്രങ്ങളായിരുന്നു ഇപ്പോഴിതാ,
രഥീനയുടെ കന്നിച്ചിത്രമായ " പുഴു " . പുഴു സമാനമായ ഇതിവൃത്തത്തിലൂടെ പതിവു മലയാള സിനിമയുടെ കഥാപരിസരത്തിൽ നിന്നും വേറിട്ട ഒരു കാഴ്ചാനുഭവമായി മാറുന്നു." മനുഷ്യൻ പുരോഗമിച്ച് ഇനി റോബോട്ട് ആയി വന്നാലും 'ജാതി 'ഫാൻസി ഡ്രസ്സ്‌ കെട്ടി ഇവിടെയൊക്ക തന്നെ കാണും..". "പുകവലി പോലുള്ള 'ഇജ്ജാതി' ശീലങ്ങൾ നമുക്ക് മാറ്റിയെടുക്കാൻ സാധിക്കും..
പക്ഷെ ജാതി...."പുഴു ഈ വിധം മലയാളിയുടെ അകത്തെ ജാതിയുടെ ജന്മാന്തര ബന്ധനത്തെ നഗ്നമാക്കുകയാണ്.
❤️
കീഴാള - തൊഴിലാളി - സ്ത്രീ -വിരുദ്ധ ബ്രാഹ്‌മണിക്കൽ വ്യവസ്ഥിതിയുടേയും ഭരണകൂടത്തിന്റെയും സൂക്ഷ്മവാഹകനായ പ്രതിനിധിയും പ്രതിനായകനുമായി മമ്മൂട്ടി മികച്ച പ്രകടനമാണ് ഈ ചിത്രത്തിൽ കാഴ്ചവെയ്കുന്നത്.പലവിധ മാനസിക സംഘർഷങ്ങളിലൂടെ കടന്നുപോവുന്ന കഥാപാത്രത്തെ അസാധ്യമായ കയ്യടക്കത്തോടെയാണ് മമ്മൂട്ടി ആവിഷ്കരിക്കുന്നത്.

&amp;nbsp;

<img class="wp-image-334100 aligncenter" src="https://cdn.boolokam.com/articles/2022/05/dddddddd.jpeg" alt="" width="702" height="438" />

സ്വന്തം പുത്രനിൽ അമിതാധികാരം സ്ഥാപിക്കുന്ന ഒരു ടോക്സിക് പേരന്റ്റിന്റെ നിർദയ ധാർഷ്ട്യങ്ങളെ,
അകഭയം മൂലം ഉലഞ്ഞുപോവുന്ന ഒരു റിട്ടയേർഡ് പോലീസുദ്യോഗസ്ഥന്റെ പേരിടാത്ത വ്യഥകളെ,
പുതിയ കാലത്തെ മാറ്റങ്ങളെ ഉൾകൊള്ളാൻ തയ്യാറല്ലാത്ത, ജാതിമൂല്യങ്ങളെ മുറുകെ പിടിച്ച് ജീവിതം ദുസ്സഹമാക്കുന്ന കുപുരുഷന്റെ മനോവിചാരങ്ങളെയൊക്കെ വളരെ തന്മയത്വത്തോടെ മമ്മൂട്ടി അവതരിപ്പിക്കുന്നു.

ചിലപ്പോഴൊക്കെ ഒരു വ്യക്തിയെന്നതിനപ്പുറം ജീർണിച്ച സാമൂഹിക വ്യവസ്ഥയുടെ കൂടി പ്രതിനിധിയാവുകയാണ് പേരില്ലാത്ത മമ്മൂട്ടിയുടെ കഥാപാത്രം.തീർച്ചയായും ഒരു നടനെന്ന നിലയിൽ മമ്മൂട്ടിയുടെ അഭിനയ മികവിന്റെ പരകായപ്രവേശമായി "പുഴു"വിനെ വിലയിരുത്താം
ഒപ്പം പരാമർശിക്കേണ്ട അഭിനയമാണ് അപ്പുണ്ണി ശശിയുടെ കഥാപാത്രം.

അമേച്വർ നാടകങ്ങളിലൂടെ, ഏകപാത്ര നാടകങ്ങളിലൂടെ മികച്ച പെർഫോമറായി പേരെടുത്ത അപ്പുണി ശശിയ്ക്ക് പാലേരി മാണിക്യം എന്ന ചിത്രത്തിന് ശേഷം തന്റെ അഭിനയ മികവ് അടയാളപ്പെടുത്താൻ പുഴുവിലൂടെ സാധിച്ചിരിക്കുന്നു. രാജാവിനോട് പകരം ചോദിക്കാൻ കാട് കടലിലെത്തുന്ന വിധം ദൃഢനിശ്ചയമുള്ള പുതിയ കാലത്തെ കീഴാളന്റെ തോറ്റുകൊടുക്കാൻ വിസമ്മതിക്കുന്ന - തക്ഷകന്റെ പകർന്നാട്ടം പോലെ - കുട്ടപ്പൻ എന്ന കഥാപാത്രത്തെ അപ്പുണ്ണി ശശി ഗംഭീരമാക്കിയിട്ടുണ്ട്.
കൂടാതെ വസുദേവും പാർവതിയും ഉൾപ്പെടെ എല്ലാ അഭിനേതാക്കളും പരാമർശിക്കപ്പെടും വിധം നല്ല അഭിനയമാണെന്ന് കൂടി പറയട്ടെ .

***

<strong><img class="wp-image-334101 aligncenter" src="https://cdn.boolokam.com/articles/2022/05/ddd-1.jpg" alt="" width="642" height="221" /></strong>

<strong>Prasanth Mohanan</strong>

"...ഉള്ളിലെ മരണഭയം മൂലം രാജാവ് ഹസ്ഥിനപുരം വിട്ട് ദൂരെ ഒരു കടൽക്കൊട്ടാരത്തിൽ താമസമാക്കി...രാജാവിനെ കൊല്ലാൻ വേണ്ടി തക്ഷകൻ ആറ് ദിവസങ്ങളിലായി പല വേഷങ്ങളിൽ ചുറ്റി നടന്നെങ്കിലും കൊട്ടാരത്തിൽ പ്രവേശിക്കാൻ കഴിയാതെ പരാജിതനായി മടങ്ങേണ്ടി വന്നു.
രാജാവ് വിശ്വസ്തരായ ബ്രാഹ്മണര് കൊണ്ട് വന്ന പഴങ്ങൾ മാത്രം ഭക്ഷിച്ചു. അവർ പറഞ്ഞ കഥകൾ കേട്ട് നേരം വെളുപ്പിച്ചു. ഒടുക്കം ഏഴാം നാൾ വന്നെത്തി. പക്ഷേ അന്ന് രാജാവിനോട് കഥ പറയാൻ ഒരു വിശിഷ്ടാതിഥി വന്നെത്തിയിരുന്നു.
ഒരു പുഴു...."

ഇവിടെ രാജാവ് ഒരു വെറിയനാണ്, കുട്ടൻ എന്ന് വിളിക്കുന്നവർക് അയാളൊരു societal hierarch ആണ്....ഓപ്പ എന്ന് വിളിക്കുന്നവർക് അയാൾ ഒരിക്കലും സ്വയം മാറാൻ തയാറാകാത്ത ഒരു ഫാൻസി ഡ്രസ്സ് കഥാപാത്രമാണ്... അയാളെ സ്വന്തം മകൻ അച്ഛാ എന്ന് വിളിക്കുന്നത് പോലും ഭയാശങ്കകലോടെയാണ്...അയാൾക്ക് സകല പ്രിവിലേജ്കളോടെയും സമൂഹത്തിൽ നിലനിൽക്കണം. പക്ഷേ അയാളെ മരണഭയം ഗ്രസിച്ചു കഴിഞിരുന്നു. പ്രാണരക്ഷാർത്ഥം ഓടുന്ന വഴിയിൽ തടസമായി വന്ന എല്ലാവരെയും കൊന്നു തള്ളി നീങ്ങിയോടുവിൽ ആ പുഴുവിൻ്റെ പരകായപ്രവേശതിന് മുന്നിൽ രാജാവ് അടിയറവ് പറയുന്നു. പകരം ചോദിക്കാൻ കാട് കടലിലും എത്തുമെന്ന് തിരിച്ചറിയുന്നു.
കയ്യടിക്കുന്നു രതീനയുടെ അദ്യ ശ്രമത്തിന്

***
<strong>Firaz Abdul Samad</strong>

മമ്മൂട്ടി എന്ന നടനെ, വ്യക്തിപരമായി കൂടുതൽ ഇഷ്ടമുള്ളത് അൽപ്പം ഗ്രേ ഷേഡ് കാരക്ടറുകൾ ചെയ്ത് കാണുന്നതാണ്. തന്റെ കരിയറിൽ ഉടനീളം, അദ്ദേഹം തന്നെ ഗ്രേ എന്നതിനപ്പുറം, തീർത്തും ബ്ലാക്ക് ഷേഡിൽ നിൽക്കുന്ന പല കഥാപാത്രങ്ങളും ചെയ്ത് നമ്മളെ ഞെട്ടിച്ചിട്ടുള്ളതുമാണ്. അത്തരത്തിലുള്ള ഒരു കഥാപാത്രമായി മമ്മൂട്ടിയും, ഒരു പ്രധാന റോളിൽ പാർവതിയും എത്തുന്ന ചിത്രമാണ്, നവാഗതയായ രതീന സംവിധാനം ചെയ്ത്, ഹർഷദ്, സുഹാസ്-ശറഫു എന്നിവർ എഴുതി, സോണി ലിവിൽ റിലീസ് ആയ പുഴു എന്ന ചിത്രം.

&amp;nbsp;

<img class="wp-image-334090 aligncenter" src="https://cdn.boolokam.com/articles/2022/05/Appunni-Sasi-Puzhu.webp" alt="" width="666" height="370" />

ഒരു റിട്ടയേർഡ് ഐ.പി.എസ് ഉദ്യോഗസ്ഥനായ സിംഗിൾ പേരന്റ് കൂടിയായ വ്യക്തിയുടെയും, അയാളുടെ മകനിലൂടെയും, ജീവിതത്തിലെ കാഴ്ചപ്പാടുകളിലൂടെയും സഞ്ചരിക്കുന്ന ഡ്രാമ വിഭാഗത്തിൽ വരുന്ന ചിത്രമാണ് പുഴു.

വളരെ ഭംഗിയായി, സ്‌ട്രൈറ്റ് ഫോർവേഡ് ആയി ചിത്രത്തിലൂടെ പറയാൻ ഉദ്ദേശിക്കുന്ന രാഷ്ട്രീയം മികച്ചു നിൽക്കുമ്പോളും, അതിന്റെ വ്യക്തമായ അവതരണത്തിലേക്കെത്തുമ്പോൾ ചിത്രം പതറി പോകുന്നുണ്ട്. നല്ല രീതിയിൽ, ഇന്റൻസ് ആയി പറയാവുന്ന പല കാര്യങ്ങളെയും, തിരക്കഥയും, സംവിധാനവും, അൽപ്പം ലാഗ് ഉളവാക്കുന്ന രീതിയിൽ ആണ് അവതരിപ്പിച്ചിരിക്കുന്നത് എന്നത് തന്നെയാണ് ചിത്രത്തിന്റെ പ്രധാന പോരായ്മ. ടെക്നിക്കൽ സൈഡിലേക്ക് വരുമ്പോൾ, തേനി ഈശ്വറിന്റെ ക്യാമറയും, ജേക്സിന്റെ സംഗീതവും, ദീപുവിന്റെ എഡിറ്റിങ്ങുമെല്ലാം മികച്ചു നിൽക്കുന്നുണ്ട്.

ജാതീയത, ടോക്സിക് പേരന്റിങ് തുടങ്ങി, സമൂഹത്തിൽ ഇന്നും ജസ്റ്റിഫൈ ചെയ്യപ്പെടുന്ന പല കാര്യങ്ങളെയും ചിത്രം വരച്ചു കാട്ടുന്നുണ്ട്, തുടക്കം മുതൽ അവസാനം വരെ. എന്നാൽ ക്ലൈമാക്സിലേക്ക് എത്തുമ്പോൾ, ഒരു പൂർണ്ണ സംതൃപ്തി ചിത്രം നൽകുന്നില്ല.

മുകളിൽ പറഞ്ഞ പോരായ്മകളെ എല്ലാം, ഒരു പ്രേക്ഷകൻ എന്ന രീതിയിൽ എന്നെ നിരാശപ്പെടുത്താത്തതിന്റെ പ്രധാന കാരണം മമ്മൂട്ടി എന്ന നടന്റെ പ്രകടനം കൊണ്ട് തന്നെയാണ്. ആദ്യാവസാനം, കാണുന്നവരിൽ വെറുപ്പുളവാക്കുന്ന പ്രധാന കഥാപാത്രമായി മമ്മൂട്ടി എന്ന നടന്റെ പകർന്നാട്ടം പ്രശംസിക്കണ്ടത് തന്നെയാണ്. ഇനിയും അയാളുടേതായി വരച്ചിടാവുന്ന കഥാപാത്രങ്ങൾ ഉണ്ടാകും എന്ന ഓർമ്മപ്പെടുത്തൽ കൂടിയാണ് പുഴു. എന്നാൽ പാർവതിയെ പോലൊരു നടിയെ ഉപയോഗിക്കുന്നതിൽ സംവിധായക പരാജയപ്പെട്ടു എന്നാണ് തോന്നിയത്. മകനായി അഭിനയിച്ച കുട്ടിയും, കുട്ടപ്പൻ ആയി അഭിനയിച്ച അപ്പുണ്ണിയും പ്രശംസ അർഹിക്കുന്നുണ്ട്. മുന്നോട്ട് വെക്കുന്ന രാഷ്ട്രീയം പ്രസക്തമാണ് എന്നതും, മമ്മൂട്ടിയുടെ ഗംഭീര പ്രകടനവും കൊണ്ടും തന്നെ, ഒരു തവണ കാണാവുന്ന, മോശമല്ലാത്ത അനുഭവമാകുന്നുണ്ട് പുഴു.

***

<strong><img class="wp-image-334102 aligncenter" src="https://cdn.boolokam.com/articles/2022/05/ggeee.jpg" alt="" width="662" height="345" /></strong>

<strong>- നാരായണൻ</strong>

പുഴു : പതിഞ്ഞ താളം, മികച്ച പ്രകടനം, ശരാശരി അനുഭവം...!!

മമ്മൂക്ക ഒരുപാട് നാളുകൾക്കു ശേഷം തിരഞ്ഞെടുത്ത നെഗറ്റീവ് റോൾ എന്ന നിലയിൽ പുഴു കാണാൻ നല്ലവണ്ണം എക്സൈറ്റഡ് ആയിരുന്നു.ഉടനീളം പതിഞ്ഞ താളത്തിൽ നീങ്ങുന്ന, മമ്മൂക്കയുടെ മികച്ച പ്രകടനം നിറഞ്ഞ ഒരു ശരാശരി ചിത്രമാണ് പുഴു. ഒരു സിനിമ പ്രേമിക്ക്‌ Excited ആവാൻ തക്കവണ്ണം എല്ലാം കഥയും കഥാപരിസരവും പ്രതിനിധാനം ചെയ്യുന്നുണ്ടെങ്കിലും തിരക്കഥയ്ക്ക് അതിനൊത്ത് നീതി പുലർത്താനായോ എന്നത് സംശയമാണ്. ഒരു പരിധിയിൽ കൂടുതൽ വിഷയങ്ങൾ incorporate ചെയ്യാൻ ശ്രമിച്ചപ്പോൾ ഒന്നും അതിനൊത്ത് തീവ്രം ആകാതെ പാതി വെന്ത രീതിയിൽ സിനിമ അവസാനിപ്പിച്ചു. എങ്കിൽ പോലും സിനിമ സംസാരിച്ച വിഷയവും ഒപ്പം ഈ വേഷം തിരഞ്ഞെടുത്ത മമ്മൂക്കയും സംവിധായികയും നിറഞ്ഞ കയ്യടി അർഹിക്കുന്നുണ്ട്.

മമ്മൂക്കയുടെ കിടിലൻ പെർഫോമൻസ് തന്നെയാണ് സിനിമയെ കാണാൻ പ്രേരിപ്പിക്കുന്ന പ്രധാന ഘടകം. നോട്ടത്തിലും ഭാവത്തിലും എല്ലാം മമ്മൂക്കയിൽ ഒരു ഫ്രഷ്‌നെസ്സ് ഉണ്ടായിരുന്നു. ഇതുവരെ നമ്മൾ കാണാത്ത രീതിയിലുള്ള ഒരു മമ്മുക്ക കഥാപാത്രം. ഗംഭീരമായി മമ്മൂട്ടി അത് കൈകാര്യം ചെയ്യുകയും ചെയ്തു. ഏറെ സന്തോഷിപ്പിച്ചത് അപ്പുണ്ണി ശശിയുടെ ശക്തമായ പ്രകടനം കൂടിയായിരുന്നു. പാർവതിയും തന്റെ വേഷം മനോഹരമാക്കി. മമ്മൂട്ടിയുടെ മകൻ ആയി അഭിനയിച്ച കുട്ടിയും പക്വതയാർന്ന അഭിനയം കാഴ്ചവെച്ചു.
ഒരു so called അവാർഡ് പടം പിന്തുടരുന്ന pace ആണ് ചിത്രത്തിന് നൽകിയിരിക്കുന്നത്. കഥാപാരിസരം അതാവശ്യപ്പെടുന്നുണ്ടെങ്കിൽ പോലും engaging ആകുന്നില്ല ചിത്രം പലപ്പോഴും. ബിജിഎം സ്കോർ നന്നായി വന്നിട്ടുണ്ട്. ചില shots ഒക്കെ ഇത്തിരി amaetuer ഫീൽ തന്നു.

പോരായ്മകൾ ഉണ്ടെങ്കിലും സിനിമ സംസാരിച്ച വിഷയം പ്രാധാന്യം ഉള്ളത് തന്നെയാണ്. ഒരു സിനിമ എന്ന നിലയിൽ പല ചോദ്യങ്ങൾക്കും പിടിതരാതെ പോയ പുഴു ഒരു ശരാശരി സിനിമ അനുഭവമാണ് നൽകിയത്.

***

<strong><img class="size-full wp-image-334103 aligncenter" src="https://cdn.boolokam.com/articles/2022/05/ddddddddqq.jpg" alt="" width="648" height="383" /></strong>

<strong>അജയ് പള്ളിക്കര</strong>

മമ്മുട്ടി, പാർവതി പ്രധാന വേഷങ്ങളെ കൈകാര്യം ചെയ്യുന്നു.ഒരു തവണ കണ്ട് മറക്കാം എന്നതിനപ്പുറത്തേക്ക് സിനിമ എന്നിലൂടെ കടന്ന് പോയില്ല. അതുകൊണ്ട് കുഴപ്പമില്ല എന്ന അഭിപ്രായമാണ് സിനിമ കണ്ടപ്പോൾ എനിക്ക് അനുഭവപ്പെട്ടത്.എന്നാൽ ആ അനുഭവം ഇത്തിരി വിഷമം പിടിപ്പിച്ചു. കാരണം സിനിമയുടെ ആദ്യം മുതലേ ഒരു നല്ല സിനിമയാകും എന്ന് വിചാരിച്ചിരുന്നു, ട്രൈലർ ഇറങ്ങിയപ്പോൾ ആ വിശ്വാസം ഒന്ന് മുറുകുക തന്നെ ചെയ്തു. എന്നാൽ സിനിമ കണ്ടപ്പോൾ കുറച്ചു നിരാശയായി.വേഗത കുറഞ്ഞ പുഴുവായി പുഴു എന്ന സിനിമ മാറിയപ്പോൾ നമ്മുടെ അല്ലെങ്കിൽ കാഴ്ച്ചക്കാരായ നമ്മുടെ വേഗതയും കുറക്കുകയായിരുന്നു.

ആ വേഗത കുറവ് സിനിമയുടെ ആസ്വാദനത്തെ കുറച്ചെങ്കിലും ബാധിക്കുന്നുണ്ട്.
ഭൂമിയിൽ ഓരോ മനുഷ്യരും വ്യത്യസ്തരാണ്, പല രീതിയിൽ, പല ഭാവത്തിൽ, പല തരത്തിൽ മനുഷ്യരെ കാണാം.പുഴുവിനെ പോലെ പുറമെ നിന്ന് കാണുമ്പോൾ പേര് പുഴുവാണെങ്കിലും ആ പുഴുവിൽ തന്നെ പല വിധത്തിൽ പല സൈസിൽ ഉണ്ട്, ചില പുഴുക്കൾ ഒരാപത്തും മറ്റുള്ളവർക്ക് ഉണ്ടാക്കാതെ ജീവിക്കും ചില പുഴുക്കൾ നമ്മൾ മനുഷ്യരുടെ മേൽ, മനുഷ്യർക്ക് നേരേ അരിച്ചു കയറും.അരിച്ചാൽ അവിടെ വീർക്കും അത്‌ പിന്നീട് ചുവക്കും.

അങ്ങനെ പുഴുവിനെയും മനുഷ്യനെയും മനുഷ്യന്റെ ജീവിതവും, വ്യത്യസ്തനായ ഒരു മനുഷ്യന്റെ കാര്യങ്ങളുമാണ് സിനിമ നമുക്ക് മുന്നിൽ കാഴ്ച്ചവെക്കുന്നത്.സിനിമയിൽ ഇഷ്ടപ്പെട്ടതും,ഇഷ്ടപ്പെടാഞ്ഞതും ആയ കാര്യങ്ങൾ ഒരുമിച്ചു പറയാം എന്ന് വിചാരിക്കുന്നു.

മ്യൂസിക്.
കാഴ്ച്ചക്ക്‌ വേഗത ഇല്ലെങ്കിലും ആ കാഴ്ച്ചക്ക്‌ കുറച്ചെങ്കിലും ഒഴുക്ക് കൂട്ടാനും, ആ ഇമോഷൻസും, ആ സന്ദർഭങ്ങളും, കാര്യങ്ങളും നമ്മളിലേക്കും കൂടി എത്തിക്കാൻ, ചില സീനെങ്കിലും നമ്മളെ ഒന്ന് പേടിപ്പിക്കാൻ മ്യൂസിക് കൊണ്ട് കഴിഞ്ഞു.

&amp;nbsp;

<img class="wp-image-334104 aligncenter" src="https://cdn.boolokam.com/articles/2022/05/mggmg.png" alt="" width="647" height="388" />

അഭിനയങ്ങൾ.

സ്‌ക്രീനിൽ എത്തിയ എല്ലാവരും കഥക്ക്‌ അനുസരിച്ചു അഭിനയിച്ചു, തുടക്കം മുതൽ അവസാനം വരെയും നെഗറ്റീവ് shade ഉള്ള മമ്മുട്ടിയുടെ വേഷം ഒന്നും കൂടി നന്നാക്കാമായിരുന്നു എന്ന അഭിപ്രായം ഉണ്ടെങ്കിലും ഉള്ളത് നല്ല രീതിയിൽ അഭിനയിച്ചിട്ടുണ്ട്, എന്നാൽ ചില സീനുകൾ അഭിനയിക്കുകയാണെന്ന് അല്ലെങ്കിൽ ആ കഥാപാത്രമായി മാറിക്കൊണ്ട് കാണിക്കുകയാണെന്നൊക്കെ തോന്നിപോകുന്നുണ്ടായിരുന്നു,
ഏകാന്ത നാടക വേഷം കൈകാര്യം ചെയ്ത, നല്ല ഭർത്താവിന്റെ വേഷം കൈകാര്യം ചെയ്ത അപ്പൂണ്ണിയുടെ വേഷം നന്നായിരുന്നു.

മാത്രമല്ല പാർവതിയും, ആ ചെറുക്കനും, ഇന്ദ്രൻസും അങ്ങനെ സ്‌ക്രീനിൽ എത്തിയവർ നന്നായി കഥക്കുള്ളിൽ നിന്നുകൊണ്ട് അഭിനയിച്ചു.തുടക്കം തൊട്ടേ വേഗത കുറഞ്ഞു തന്നെയായിരുന്നു സിനിമ നീങ്ങിയിരുന്നത്. എന്നാൽ പോകും തോറും വേഗത കുറച്ചു കൂടുന്നുണ്ടെങ്കിലും കുറച്ചു വേഗത ആകാമായിരുന്നു എന്ന് തോന്നി.എന്തൊക്കെയോ ഉണ്ട്, എന്തെങ്കിലും ഒക്കെ സംഭവിക്കും,അങ്ങനെ മനസ്സ് ഒരു വേവേലാതിയോടെ കാണാം.മമ്മുട്ടിയുടെ നിൽപ്പും നടക്കും, സംസാരവും, പെരുമാറ്റവും ആ വേവലാതി കൂടുതൽ കൂടുതൽ പോകും തോറും കൂടി.

ജാതിയുടെ, വിവേചനത്തിന്റെ, വേർതിരിവിന്റെ രാഷ്ട്രീയം, പറച്ചിൽ സിനിമയിൽ കാണാം.അത്‌ നമ്മളോട് പറയാൻ സിനിമയിൽ ഉപയോഗിച്ച രംഗങ്ങൾ, ഡയലോഗുകൾ നന്നായിട്ടുമുണ്ട്. മുന്നറിയിപ്പിന്റെ മറ്റൊരു വേർഷൻ ആയിട്ടാണ് എനിക്ക്‌ തോന്നിയത്.ഇതിനേക്കാൾ നല്ലത് മുന്നറിയിപ്പായിരുന്നു എന്നും തോന്നുന്നു.മൊത്തത്തിൽ സിനിമയെ എടുത്താൽ കുഴപ്പമില്ല എന്നെ പറയാൻ പറ്റുന്നുള്ളു. അതിനപ്പുറത്തേക്ക് സിനിമ എന്നിലെ പ്രേക്ഷകന് സംതൃപ്തി നൽകിയില്ല.

***

<strong><img class="wp-image-334105 aligncenter" src="https://cdn.boolokam.com/articles/2022/05/gjtttt.jpg" alt="" width="554" height="554" /></strong>

<strong>Abhinandh Muralidharan </strong>

അങ്ങങ്ങായി ഇഴഞ്ഞും പതിഞ്ഞും അരിച്ചു തിന്നു തീർക്കുന്ന ഒരു ചെറിയ പുഴു. ആ പുഴുവും പുഴുവിനു ചുറ്റുമുള്ളവരുടെയും കഥയാണ് ഒറ്റ വാക്കിൽ സിനിമ. ഇനി അരിച്ചു തിന്നുന്നത് എന്താണ് എന്ന ചോദ്യത്തിലാണ് സിനിമയുടെ രീതിയും ഭാവങ്ങളും മുഴുവനായും മാറുന്നത്! പറഞ്ഞു പഴകിയ കേട്ടു തുരുമ്പിച്ച ആശയങ്ങളാണ് പലതും അതെല്ലാം അങ്ങനെ തുടരാൻ കാരണം മാറ്റങ്ങൾ സംഭവിക്കാത്ത കൊണ്ടാണ്. അത്തരത്തിൽ സാമൂഹികമായി നിലനിൽക്കുന്ന വലിയൊരു സംഭവവും അതിലെ ജീവിതങ്ങളും തന്നെയാണ് ആ പുഴുവിന്റെ ഭക്ഷണം.

വളരെ സ്ലോ ആയി നാച്വറൽ  ആയി സംഭവിക്കുന്ന ഒരു ചെറിയ വലിയ പ്ലോട്ട് ആണ് പുഴുവിന്റേത് എന്ന് വേണമെങ്കിൽ പറയാം. അതിന്റെ core തീർച്ചയായും എല്ലാരുടെയും ഊഹം പോലെ മമ്മൂട്ടിയെന്ന പ്രതിഭശാലിയായ നടൻ തന്നെയാണ്.തിരഞ്ഞെടുക്കുന്ന കഥാപാത്രങ്ങളുടെ വൈവിധ്യത അത് അന്ന് മുതൽ ഇന്ന് വരെ ഒരു ചെറു ഭാവമാറ്റം പോലുമില്ലാതെ ആ മുഖത്തുണ്ട്. അത്രയും ഗംഭിരംമായി ഒന്നിൽ നിന്ന് ഒന്നിലേക്ക് മാറാൻ കഴിയുന്ന ഇത്രെയും versatile ആയ ഒരു നടൻ മലയാള സിനിമയിൽ വേറെയില്ല.

ഓരോരുത്തരും മനോഹരമായി തന്നെയാണ് ഓരോ കഥാപാത്രങ്ങളെയും സിനിമയിൽ അവതരിപ്പിച്ചിരിക്കിന്നത്. വളരെ പതിഞ്ഞ പതുകെ ഒരു പുഴു ഇഴയും പോലെ തന്നെയാണ് സിനിമയും പക്ഷെ ക്ലൈമാക്സിലാണ് പുഴു നടന്നു തിന്നു തീർത്തതിന്റെയെല്ലാം വ്യാപ്തി എത്രയായിരുന്നു എന്ന് മനസ്സിലാവുക. മേക്കിങ് മാത്രം അത്ര നന്നായി തോന്നിയില്ല വലിയ വ്യത്യാസങ്ങളോ പുതുമയോ ഒന്നും അവിടെ കണ്ടതുമില്ല. എന്തായാലും പുഴുവിനോപ്പം ആ slow walk ന് താല്പര്യമുള്ളവർ കാണുക തീർച്ചയായും നല്ലൊരു സിനിമ തന്നെയാണ് പുഴു.

<strong>**</strong>

<strong>मिधुन रागमालिका </strong>

<strong>"പല'ജാതി' ചിന്തകള്‍ക്ക് മേലെ ഇഴയുന്ന പുഴു"</strong>

മമ്മൂട്ടി എന്ന നടന്റെ യഥാര്‍ഥ സൌന്ദര്യം അദ്ദേഹത്തിന്‍റെ വിവേകമാണ്. ഇടക്കാലത്ത് നഷ്ടമായിക്കൊണ്ടിരുന്ന നടനെന്ന വളർച്ച, വീണ്ടും മികവുറ്റ തിരഞ്ഞെടുപ്പിലൂടെ തിരിച്ചു പിടിക്കുന്ന കാഴ്ചയാണ് പുഴു...ഇത് ഇഴയും...പക്ഷേ ചില ചിന്തകൾക്ക് മീതെ...ഇത് ചൊറിയും...
ചൊറിയാൻ തന്നെയാണ് ഈ 'പുഴു'വരിക്കുന്നത്...

Sony liv ലെ സിനിമകള്‍ നിലവാരത്തിന്റെ കാര്യത്തില്‍ മറ്റുള്ള OTT platformകളേക്കാൾ മികവ് പുലർത്താറുണ്ട്. പുഴു എന്ന ചിത്രത്തിന്റെ വരവിലും ആ പ്രതീക്ഷ തെറ്റിയതായി അനുഭവപ്പെട്ടില്ല.
ഒരു മണിക്കൂറും അമ്പത്തഞ്ച് മിനിറ്റ് ഇഴയുന്ന ഈ പുഴുവിനെ വിട്ടത് നവാഗത സംവിധായികയായ റത്തീനയും രചയിതാക്കളായ ഹർഷാദ്, ഷറഫു സുഹാസ് എന്നിവരും ചേർന്നാണ്.

&amp;nbsp;

<img class="wp-image-334100 aligncenter" src="https://cdn.boolokam.com/articles/2022/05/dddddddd.jpeg" alt="" width="753" height="470" />

സൈക്കോളജിക്കൽ ത്രില്ലർ വിഭാഗത്തില്‍ പെടുത്താവുന്ന സിനിമ പക്ഷേ ത്രില്ലർ സിനിമകളുടെ സ്വഭാവം പ്രകടമാക്കുന്ന ഒന്നല്ല. പേരു പോലെ ഇഴഞ്ഞു നീങ്ങി തന്നെയാണ് പുഴു അതിന്റെ സഞ്ചാരം പൂർത്തിയാക്കുന്നത്. പക്ഷേ ഇഴഞ്ഞിടത്തെല്ലാം ചിലപ്പോള്‍ ചൊറിഞ്ഞു ചുവക്കാനിടയുണ്ടെന്ന് മാത്രം.
സിനിമ സംസാരിക്കുന്ന മൂന്ന് പ്രധാനപ്പെട്ട വിഷയങ്ങളില്‍ ഒന്ന് മാത്രം വല്ലാതെ മുഴച്ചു നിന്നതായി അനുഭവപ്പെട്ടു. സിനിമയുടെ ക്ലൈമാക്സിനു വേണ്ടി തുടക്കം മുതൽ ബോധപൂര്‍വം സൃഷ്ടിക്കപ്പെട്ട് അവസാനം ഏച്ചു കെട്ടലായി തോന്നിപ്പിച്ച മതവും തീവ്രവാദവുമെന്ന വിഷയമാണത്. അത് പ്രധാനവിഷയത്തോട് യോജിപ്പിച്ചു കൊണ്ടു പോകാമായിരുന്നെങ്കിലും എവിടെയോ പാളിച്ച പറ്റിയതായി തോന്നി.
ബാക്കി രണ്ടു വിഷയങ്ങളിലും സിനിമ കയ്യടക്കം നിലനിർത്തിയതായാണ് തോന്നിയത്.

സിനിമ ചലിച്ചു തുടങ്ങുമ്പോൾ അതൊരു toxic parentingന്റെ കഥ മാത്രമായാണ് തോന്നിയത്. പതുക്കെ പതുക്കെ മനുഷ്യന്റെ സ്വാർത്ഥതയിലൂടെയും ആർത്തിയിലൂടെയും പുഴു അരിച്ചു നീങ്ങുന്നു...
തന്റെ ബീജത്തിൽ നിന്നും തന്റെ ചിന്തകള്‍ മാത്രം പിറക്കണമെന്ന് പ്രതീക്ഷിക്കുന്ന അച്ഛൻ...
തന്റെ ചിന്തകളെ മാത്രം ഭക്ഷിക്കാനാവശ്യപ്പെടുന്നു... മറുചിന്തകളുടെ വിശപ്പിനു മുന്നില്‍ പാത്രം കമിഴ്ത്തുന്നു...

ടോക്സിക് പാരന്റിംഗിനെ സ്നേഹം തേച്ച് ന്യായീകരിക്കാൻ വിട്ടു കൊടുത്തിട്ട് നമ്മോട് മാറിയിരുന്നു നോക്കാന്‍ പറയുന്നുണ്ട് സിനിമ...ഇടക്ക് സ്വയം ഉള്ളിലേക്കും ഭയത്തിന്റെയും അധികാരത്തിന്റെയും നിർവ്വചനം ഒരേ മഷി കൊണ്ട് എഴുതിയെഴുതി തളരുന്നുണ്ട് വിളിപ്പേരു മാത്രമുള്ള മമ്മുട്ടിയുടെ ആ കഥാപാത്രം. ദുരഭിമാനത്തെയും ആത്മാഭിമാനത്തെയും 'രക്തം' കൊണ്ടു നിർവചിക്കവേ, ആ പുഴുവരിച്ചിടം നമ്മെ മരവിച്ചങ്ങനെ നിർത്തും അഞ്ചു നിമിഷം...!!!

&amp;nbsp;

<img class="size-full wp-image-334103 aligncenter" src="https://cdn.boolokam.com/articles/2022/05/ddddddddqq.jpg" alt="" width="648" height="383" />

കഥാപാത്രത്തിന്റെ ഓക്സിജൻ മാസ്ക് ഒന്ന് കിട്ടിയിരുന്നെങ്കിൽ എന്ന് തോന്നും... നന്നായി ശ്വാസം മുട്ടും..
ഒടുക്കം മറാഠി ചിത്രമായ 'സായ്രാത്ത്'നെ ഓർമ്മിപ്പിക്കും.ജേക്സ് ബിജോയിയുടെ പശ്ചാത്തല സംഗീതം കഥാപാത്രത്തിന്റെ മാനസികവ്യാപാരങ്ങളെ കൃത്യമായി അടയാളപ്പെടുത്തുന്നതിൽ വിജയിച്ചു നിന്നു.
ഛായാഗ്രഹണം മികച്ചു നിന്നപ്പോഴും എഡിറ്റർക്ക് ഒന്നു കൂടെ വെട്ടിയൊതുക്കാമായിരുന്നു എന്നു തോന്നി.
അഭിനയത്തിൽ മെഗാതാരം താരമല്ലാതായി നിന്നു. കഥാപാത്രത്തിന്റെ വിഹ്വലതകളെ ഇതിൽപരം ആര് മികച്ചതാക്കാനാണ്.

പാർവ്വതിയുടെ കഥാപാത്രം പ്രാധാന്യമുള്ളതെങ്കിലും അഭിനയപ്രാധാന്യമുള്ളതായി തോന്നിയില്ല. അപ്പുണ്ണി ശശി ചെയ്ത കഥാപാത്രത്തിന്റെ ആത്മാഭിമാനം നിറഞ്ഞ ഭാവം അതിഗംഭീരമായിരുന്നു. കിച്ചുവായി വന്ന വാസുദേവ് സജീഷും പ്രകടനത്തില്‍ തിളങ്ങി നിന്നു.തക്ഷകനും നങ്ങേലിയും കൂടെ കഥാപാത്രങ്ങളാകുന്ന തിരക്കഥയിൽ പരീക്ഷിത്ത് മരിച്ചാലും അവശേഷിക്കുന്നത് പുഴുവരിച്ച 'ആപ്പിളുകൾ' മാത്രമാണെന്നത് സിനിമ പറയാതെ വച്ചിട്ടു പോകുന്ന സത്യം...പുഴുവരിക്കട്ടെ...ചൊറിയുന്നവർ പറയട്ടെ...

***

<strong>Anna George </strong>

ഗ്രേറ്റ് ഇന്ത്യൻ കിച്ചനിൽ വീട് വിട്ടിറങ്ങിയ നിമിഷയുടെ കഥാപാത്രത്തോട് തീർച്ചയായും ആളുകൾ ചോദിച്ചിരുന്നേക്കാവുന്ന ഒരു ചോദ്യമുണ്ട്- അവൻ നിന്നെ തല്ലി ഒന്നും ഇല്ലല്ലോ എന്ന്. പക്ഷെ അവിടെ അവർ അനുഭവിച്ചത്‌ ശാരീരികമായ ആക്രമണത്തെക്കാളും മാനസികമായ ആക്രമണവും നിയന്ത്രണവും ആയിരുന്നു എന്ന് ചിത്രം നമുക്ക് കാണിച്ചു തരുന്നു. സമാനമാണ് പുഴുവിലേ മമ്മൂട്ടി ചെയ്യുന്നത്. നിയന്ത്രണങ്ങളും കർക്കശ്യങ്ങളും തന്റെ സങ്കല്പത്തിന് അണുവിട തെറ്റാതെ എല്ലാം നടക്കണം എന്ന ആ കഥാപാത്രത്തിന്റെ വാശി ജാതീയതയിൽ ഊന്നിയതാണ് കൂടി ആണ്. കേരളത്തിൽ ഒന്നും ദളിതർക്ക് പ്രശ്നം ഇല്ലെന്ന് പറയുമ്പോൾ ഇത്തരം വിവേചനങ്ങൾ നിലനിൽക്കുന്നുണ്ടെന്നും അത് പൊതുസമൂഹത്തിൽ വേരൂന്നി ഇരിക്കുകയാണെന്നും ചിത്രം നമ്മളെ അറിയിക്കുന്നു .

&amp;nbsp;

<img class="wp-image-334090 aligncenter" src="https://cdn.boolokam.com/articles/2022/05/Appunni-Sasi-Puzhu.webp" alt="" width="691" height="384" />

OCD യോ ഭയമോ ആണ് ഇതിലെ മമ്മൂട്ടിയുടെ കഥാപാത്രത്തിന്റെ പ്രശ്‌നം എന്നെനിക്ക് തോന്നുന്നില്ല. എല്ലാം താൻ ഉദ്ദേശിക്കുന്ന രീതിയിൽ തന്നെ നടക്കാനം, താൻ പറയുന്നതാണ് ശരി എന്നുള്ള ഒരു ഫാസിസ്റ്റു ചിന്തയാണ് അവിടെ പ്രശ്‌നം. ഇമോഷണൽ ബ്ലാക്‌മെയ്‌ലിംഗ് ഉപയോഗിച്ചും കുഞ്ഞിനെ വരുതിയിൽ നിറുത്തുന്ന ക്രൂരനായ, ഒരിക്കിലും ഒരു കുഞ്ഞിനെ വളർത്താൻ പ്രാപ്തി ഇല്ലാത്ത ഒരു അച്ഛൻ കഥാപാത്രത്തെയാണ് മമ്മൂട്ടി ഇതിൽ ചെയ്തിരിക്കുന്നത്. താൻ ചെയ്യുന്നത് തെറ്റാണ് എന്നറിഞ്ഞാലും അയാൾ അത് വച്ച് ഇമോഷണൽ ബ്ലാക് മെയിൽ ചെയ്യുന്നു, കുറ്റം തിരുത്താതെ നോക്കുന്നു. എനിക്ക് അച്ഛനെ ഇഷ്ടമല്ല എന്ന് മകൻ തുറന്നു പറഞ്ഞപ്പോൾ എനിക്ക് ആ കഥാപാത്രത്തോട് ബഹുമാനം തോന്നി. ഇങ്ങനെ ഒരു അച്ഛന്റെ അടുത്ത് അത് പറയണമെങ്കിൽ അത്രയ്ക്ക് ഉൾകരുത്തു ഉണ്ടാവണം.

നല്ല തിരക്കഥ. കിറുകൃത്യമായ ഡയലോഗുകൾ. ഒരു വാരി പോലും ആഴമായ ചില സൂചനകൾ തരാതെ പോവുന്നില്ല. കളർ പാലെറ്റിനെ ഉപയോഗം, പശ്ചാത്തല സംഗീതം എന്നിവയും നന്നായിരുന്നു. പിന്നെ പ്രധാന കഥാപാത്രങ്ങളുടെ എല്ലാം മികച്ച അഭിനയം. മമ്മൂട്ടിക്കു വില്ലൻ ഡയലോഗുകൾ പറയാതെ കൂടെ കൊല്ലാനുള്ള ദേഷ്യം കാണികളിൽ വരുന്ന തരത്തിൽ ഉള്ള അവതരണം ഒക്കെ ഉഗ്രൻ ആയിരുന്നു. മകനായി അഭിനയിച്ച കുട്ടി (പേര് അറിയില്ല),ഗണേശൻ, കോട്ടയം രമേശ്, കുഞ്ചൻ, പാർവതി തിരുവോത് ഒക്കെ കസറി. പ്രത്യേകിച്ച് കോട്ടയം രമേശും ഗണേശനും. അവർക്ക് ഇനിയും മികച്ച കഥാപാത്രങ്ങൾ കിട്ടട്ടെ എന്ന് ആഗ്രഹിക്കുന്നു. തിരക്കഥാകൃത്തുക്കൾ തങ്ങളുടെ ആദ്യ ചിത്രങ്ങളെ പോലെ തന്നെ മികച്ച എഴുത്തു തന്നെ സമ്മാനിച്ച്. രതീന എന്ന് പുതുമുഖ സംവിധായകയ്ക്ക് ഒരു ബിഗ് സല്യൂട്ട്. അത്ര മനോഹരമായി നിങ്ങൾ ഈ ചിത്രം ചെയ്തിരിക്കുന്നു. ഇത്രയും നല്ലൊരു ചിത്രം സമ്മാനിച്ചതിന് എല്ലാ അണിയറ പ്രവർത്തകർക്കും നന്ദി.

***

<strong>Thariq Ch</strong>

മലയാള സിനിമ അതിന്റെ പ്രായശ്ചിത്തത്തിന്റെ വഴിയിൽ ആണെന്ന് തോന്നുന്നു. മാന്യമെന്നോ പരിഷ്കൃതമെന്നോ നമുക്ക് തോന്നുന്ന ആളുകളിൽ, സമൂഹത്തിൽ, പൊതു ബോധത്തിൽ അന്തര്ലീനമായി കിടക്കുന്ന, പ്രകടമല്ലാത്ത ഒരു ജാതി-വംശ ബോധം ഉണ്ട്. തങ്ങൾ മറ്റെല്ലാവരെക്കാളും 'ഉത്കൃഷ്ടർ' ആണെന്ന ആ ബോധം പക്ഷെ നമ്മുടെ സിവിൽ സമൂഹത്തിൽ അത്ര പ്രകടമായി കാണില്ല. ആ ബോധം അവരുടെ ഉച്ഛാസ വായു (സിനിമയിൽ അതൊരു സൂചനയായി തന്നെ ഉണ്ട്) ആയിരിക്കുമ്പോഴും അത് സമൂഹത്തിൽ തന്ത്രപരമായി ഇടപെടും. എല്ലായിടത്തും അതിനു കിട്ടുന്ന ആക്സസ് സിനിമ പല ഷോട്ടുകളിൽ കാണിച്ചു തരുന്നുണ്ട്.

&amp;nbsp;

<img class="wp-image-334091 aligncenter" src="https://cdn.boolokam.com/articles/2022/05/ddd.jpg" alt="" width="640" height="356" />

നാഗരാജ് മഞ്ജുളെയുടെയുടെ സിനിമകളിൽ ഒക്കെ(ഫാൻഡ്രി, സൈറത്ത്‌) ജാതി എന്ന സോഷ്യൽ റിയലിറ്റിയെ, അതിന്റെ വയലന്സിനെ പ്രകകടമായി തന്നെയാണ് വിഷ്വലൈസ് ചെയ്യുന്നത്. കേരളത്തെ അപേക്ഷിച്ചു ജാതി കൂടുതൽ പ്രത്യക്ഷമായി തന്നെ അവിടെ പ്രവർത്തിക്കുന്നു എന്നത്കൊണ്ട് കൂടിയാവാം അത്. പുഴുവിലെ മമ്മൂട്ടിയുടെ കാരക്ടർ നമുക്കിനിയും റിയലൈസ് ചെയ്യാൻ കഴിയാത്ത നമുക്കിടയിലുള്ള ഒരാളോ ഒരുപാട് പേരോ ആണ്. അവർ 'പന്തി ഭോജനം' എന്ന, സന്തോഷ് എച്ചിക്കാനത്തിന്റെ കഥയിലെ ആ വക്കീലിനെ പോലെ തീൻമേശയിൽ നിങ്ങളോടൊപ്പം ഇരുന്നു കഴിക്കും. എന്നിട്ട് ആരും കാണാതെ വാഷ് ബേസിനിൽ പോയി ഛർദ്ദിച്ചു കളയും.

ജാതി, മതം, നിറം, വംശം എല്ലാം പ്രമേയമായി വന്ന എത്രയോ സിനിമകൾ കണ്ടുവെങ്കിലും എപ്പോഴും ഓർമ്മയിൽ നിൽക്കുന്ന ഒരു സിനിമ ഓസ്ട്രിയൻ സംവിധായകനായ മൈക്കൽ ഹാനെക്കെയുടെ Cache ആണ്. ഫ്രാൻസിലേക്ക് കുടിയേറിയ അൾജീരിയൻ വംശജർ അനുഭവിക്കുന്ന വംശീയ വേര്തിരിവിനെ വളരെ വ്യത്യസ്തമായ ഒരു ദൃശ്യപരിചരണത്തിൽ ആവിഷ്കരിക്കുന്ന സിനിമ. സിനിമ എന്താണ് പറയാൻ ശ്രമിക്കുന്നത് എന്നു ശരിക്കും മനസ്സിലാകാൻ നിങ്ങൾ അവസാനം വരെ കാത്തിരിക്കണം. അവസാനം ഹാനെക് നിങ്ങളെ അസ്വസ്ഥനാക്കി വിടും. റത്തീന എന്ന ചലച്ചിത്രകാരിയെ ഹാനെക് അസ്വസ്ഥയാക്കിയോ എന്നെനിക്കറിയില്ല.

ക്രാഫ്റ്റിൽ വേറിട്ടു നിൽക്കുമ്പോഴും പുഴു എന്നെ വീണ്ടും ഹാനെക്കിന്റെ ആ ക്ലാസിക് വർക്കിനെ ഓർമ്മിപ്പിച്ചു. കുഞ്ചൻ അവതരിപ്പിച്ച ആ കാരക്ടർ...ആ ഷോട്ട്..
Thank you Ratheena and crew for such a good, socially relevant movie.

**

<strong>Vishnu Kiran Hari</strong>

ഒരുകാലത്ത് മലയാള സിനിമയിൽ അതിപ്രസരം ആയിരുന്ന, മമ്മൂട്ടി തന്നെ ചെയ്തിട്ടുള്ള, സവർണ്ണഹിന്ദുത്വ glorification കഥാപാത്രങ്ങളിലെ സവർണ്ണത/ജാതീയത എന്ന വിപത്തിനെ address ചെയ്ത മലയാള സിനിമകൾ വിരളമാണ്. പുഴു അത്തരമൊരു രാഷ്ട്രീയം സംസാരിക്കുന്ന സിനിമയാണ്.
മമ്മൂട്ടിയും മോഹൻലാലും ഉൾപ്പെടെയുള്ള അന്നത്തെ മുൻനിര നടന്മാർ ഒക്കെ ചെയ്ത അനീതിയോടുള്ള പ്രായശ്ചിത്തമാണ്.

തൊട്ടടുത്ത theatreൽ സേതുരാമയ്യർ കളിക്കുമ്പോൾ, മമ്മൂട്ടി തന്നെ പുഴുവിൽ പ്രധാന കഥാപാത്രം ചെയ്‍തത് ഒരു തരം കാവ്യനീതി/irony എന്ന് പറയാം. ????മമ്മൂട്ടി അല്ലാതെ പുള്ളിയുടെ contemporaries ആരും ഈ കഥാപാത്രം ഏറ്റെടുത്ത് ചെയ്യാൻ ധൈര്യപ്പെടില്ല എന്ന് തോന്നുന്നു. അഭിനയസാധ്യത ഉണ്ടെങ്കിലും, സവർണ്ണതക്കെതിരെ അത്രക്ക് നിലകൊള്ളുന്ന സിനിമയാണ്.

&amp;nbsp;

<img class="wp-image-334102 aligncenter" src="https://cdn.boolokam.com/articles/2022/05/ggeee.jpg" alt="" width="536" height="279" />

ജാതി രാഷ്ട്രീയത്തെ പറ്റി ഒട്ടും വിവരം ഇല്ലാത്ത ഒരാൾക്ക് പോലും വളരെ എളുപ്പത്തിൽ പിടി കിട്ടുന്ന തരത്തിൽ അടിമുടി political ആയ ഒരു പടമായിട്ടും, പുഴുവിലെ politics അത്രക്ക് explicit അല്ല എന്ന് ഇക്ക interviewൽ പറഞ്ഞത് മാത്രം മനസ്സിലാകുന്നില്ല. Expectation കൂട്ടണ്ട എന്ന് കരുതി പറഞ്ഞതാകാം. അല്ലാതെ വേറൊന്നും ആകാൻ സാധ്യതയില്ല.

കഥാപാത്രത്തിന്റെ layers മികച്ച രീതിയിൽ അവതരിപ്പിച്ച മമ്മൂട്ടിയുടെ പ്രകടനം കൊണ്ടും, കുറിക്ക് കൊള്ളുന്ന സംഭാഷണങ്ങൾ കൊണ്ടും, വളരെ realistic ആയ intense രംഗങ്ങൾ കൊണ്ടും മുന്നിട്ട് നിൽക്കുമ്പോഴും, സിനിമയുടെ പേര് സാധൂകരിക്കാൻ ശ്രമിക്കുന്ന subplot അനാവശ്യം ആയി തോന്നി അല്ലെങ്കിൽ അവിടെയും casteism തന്നെ address ചെയ്യാമായിരുന്നു എന്ന് തോന്നി. മൊത്തത്തിൽ നല്ലൊരു attempt ആയി അനുഭവപ്പെട്ടു രത്തീനയുടെ പുഴു.

***

<strong>Kc Prathapan</strong>

മനുഷ്യൻ പോയി റോബോട്ട് വന്നാലും ഈ പരിപാടി അങ്ങനെ ഇങ്ങനെ ഒന്നും മാറൂല്ലടോ.. അതിങ്ങനെ ഫാൻസി ഡ്രസ്സ്‌ കളിച്ചു കൊണ്ടേയിരിക്കും"പുഴു പറയുന്ന രാഷ്ട്രീയം വളരെ ശക്തമാണ്.. അതിന്നും ഒരു മാറ്റവും കൂടാതെ പല ഭാവത്തിൽ ഈ സമൂഹത്തിൽ ഇങ്ങനെ തന്നെ നില നിന്ന് പോകുന്നു.. മനുഷ്യൻ എത്രയൊക്കെ മാറിയിട്ടും ഇവിടുത്തെ പല സംവിധാങ്ങൾക്കും ഒരു മാറ്റവും ഇല്ലാതെ തുടരുന്നു എന്നതിന്റെ ഒരു നേർക്കാഴ്ച കൂടിയാണ് പുഴു????

കുട്ടപ്പൻ എന്ന കഥാപാത്രം പറയുന്നുണ്ട് RLV-യിൽ അയാളുടെ കൂടെ ഉണ്ടായിരുന്ന സുഹൃത്ത് അയാളുടെ കയ്യക്ഷരത്തെ ഒരിക്കലും വിശ്വസിച്ചിരുന്നില്ല എന്നു, അതിൽ അയാൾക്ക് ഒരു പരിഭവും ഇല്ലായിരുന്നു. തന്റെ കയ്യക്ഷരത്തിന്റെ മഹിമ അല്ല മറിച്ചു അവിടെ അയാളുടെ സന്തോഷം മറ്റൊന്നായിരുന്നു..തന്റെ കയ്യക്ഷരത്തെ വിശ്വസിക്കാത്ത സുഹൃത്ത് പക്ഷെ അയാളുടെ പ്ലേറ്റിന്ന് ഭക്ഷണം വാരി കഴിക്കുമായിരുന്നു എന്നതാണ് !

ഹർഷദ് കക്കയും -ഷറഫുവും-സുഹാസും ചേർന്നെഴുതിയ പുഴു ????ശക്തമായ തിരക്കഥയും മികച്ച സംഭാഷണങ്ങളും കൊണ്ട് പ്രേക്ഷകനെ പിടിച്ചിരുത്തും എന്നതിൽ ഒരു സംശയവും വേണ്ട! ഒപ്പം റതീന എന്ന പുതുമുഖ സംവിധായക തന്റെ ആദ്യ സിനിമയോട് നീതി പുലർത്തുകയും ചെയ്തിട്ടുണ്ട്!
ഇല്ല എന്ന് പറയുമ്പോഴും, ഇന്നും ശക്തമായി തന്നെ നില നിന്ന് പോകുന്ന ജാതീയതയുടെയും, ടോക്സിക് പേരന്റിങ്ങിന്റെയും ഒരു തുറന്ന് പറച്ചിലാണ് പുഴു.. മാറേണ്ടത് നമ്മൾ ആണോ നമുക്ക് ചുറ്റും ഉള്ളവർ ആണോ എന്ന ചോദ്യം കൂടെ ഉന്നയിക്കുണ്ട് പുഴു ????

&amp;nbsp;

<img class="wp-image-334104 aligncenter" src="https://cdn.boolokam.com/articles/2022/05/mggmg.png" alt="" width="669" height="401" />

മകനെ പല്ല് തേക്കാൻ പഠിപ്പിക്കുന്നിടത്തു, ഷർട്ട്‌ ബട്ടൺ ഇടാൻ പഠിപ്പിക്കുന്നിടത്തു, ആരോടൊക്കെ സംസാരിക്കണം/ഇടപെഴകണം എന്ന് പഠിപ്പിക്കുന്നിടത്തൊക്കെ കുട്ടൻ എന്ന അച്ഛൻ എത്ര മാത്രം ടോക്സിക് ആയൊരു പേരെന്റ് ആണെന്ന് മനസിലാകും. കുട്ടികളെ അമിത നിയന്ത്രണങ്ങളോടെ വളർത്തുന്ന മാതാപിതാക്കൾക്ക് ഉള്ളൊരു വാണിംഗ് കൂടെ ആണ് പുഴു.. കാരണം "അച്ഛനെ എനിക്ക് വെറുപ്പാണ്ണെന്ന് " പറയുന്നിടത്തും, അച്ഛനെ പറ്റി അവൻ എഴുതിയ കത്തുകളും ഇങ്ങനെയുള്ള രക്ഷിതൾക്ക് ഒരു തിരിച്ചറിവു ആകേണ്ടതാണ്.

മമ്മൂട്ടി എന്ന മഹാ നടന്റെ അഭിനയ മികവിന്റെ മികച്ചൊരു ഔട്ട്പുട്ട് ആണ് പുഴു????
ഇമ്മാതിരി ഒരു നെഗറ്റീവ് കഥാപാത്രത്തെ അതിന്റെ അങ്ങേ അറ്റം പൂർണതയിൽ എത്തിക്കാൻ മമ്മൂക്കയെ കൊണ്ട് മാത്രമേ പറ്റൂ!!

ഋഷി ആയി അഭിനയിച്ച വാസുദേവും, കുട്ടപ്പൻ ആയി അഭിനയിച്ച അപ്പുണ്ണി ശശിയും, അച്ചോൾ ആയി വന്ന പാർവതിയും, നെടുമുടി വേണുവും,കോട്ടയം രമേഷും, കുഞ്ചനും, ഇന്ദ്രൻസുമൊക്കെ തങ്ങളുടെ ഭാഗം ഭംഗിയായി ചെയ്തു എന്നതിന് ഒരു തർക്കവും ഇല്ല.
സിനിമ പറയുന്ന രാഷ്ട്രീയം വളരെ ബോൾഡ് ആയത് കൊണ്ട് സിനിമയെ അനുകൂലിച്ചും എതിർത്തും ഒരുപാട് പോസ്റ്റുകൾ വരാം.

മമ്മൂട്ടി എന്ന മഹാ നടന്റെ നല്ല അഭിനയ മുഹൂർത്തങ്ങളുടെ ഒരു നേർക്കാഴ്ച്ചയാണ് നിങ്ങൾ ആഗ്രഹിക്കുന്നതെങ്കിൽ, നല്ല സിനിമയെ അത് പറയുന്ന പച്ചയായ സത്യങ്ങളെ അംഗീകരിക്കാൻ കഴിവുള്ളവർ ആണെങ്കിൽ നിങ്ങൾ തീർച്ചയായും കണ്ടിരിക്കേണ്ട ഒരു മികച്ച സിനിമയാണ് പുഴു

&amp;nbsp;


!["പല'ജാതി' ചിന്തകള്‍ക്ക് മേലെ ഇഴയുന്ന പുഴു" - പുഴു ആസ്വാദകാഭിപ്രായങ്ങൾ വായിക്കാം](https://cdn.boolokam.com/articles/2022/05/gegegg-3.jpg)**മമ്മൂട്ടിയും പാർവതി തിരുവോത്തും പ്രധാനകഥാപാത്രങ്ങളെ അഭിനയിച്ച് നവാഗതയായ രത്തീന സംവിധാനം ചെയ്ത 'പുഴു ' ഇന്നലെയാണ് റിലീസ് ആയതു. ചിത്രത്തിന് സമ്മിശ്രാഭിപ്രായങ്ങൾ ആണ് വരുന്നത്. എന്നാൽ മോശം എന്ന അഭിപ്രായം ഇതുവരെ വന്നിട്ടില്ല. വളരെ നല്ലത്, നല്ലത്, ശരാശരി എന്ന മൂന്നു അഭിപ്രായങ്ങൾ ആണ് തുടരുന്നത്. ആസ്വാദകരുടെയും സിനിമാ നിരൂപകരുടെയും വ്യക്തിപരമായ അഭിപ്രായങ്ങൾ വായിക്കാം.** **Faizal Ka** പുഴു.. ആരാണ് പുഴു... എന്താണ് പുഴു... ഈ സിനിമ അനൗൺസ് ചെയ്തപ്പോൾ മുതൽ ഉണ്ടായ ഒരു ജിജ്ഞാസ ആണ് എന്തു കൊണ്ട് ഈ സിനിമക്കു ഇങ്ങനെ ഒരു പേര് തിരഞ്ഞ് എടുത്തു എന്ന്...ആദ്യ സീൻ മുതൽ സിനിമയുടെ രാഷ്ട്രീയം എന്തെന്ന് വ്യക്തമാക്കി പോകുമ്പോഴും അത്ര പെട്ടെന്ന് പിടി തരാത്ത പലതും സിനിമയിൽ ഉണ്ട്... പക്ഷേ സിനിമ തീരുന്നത് വരെ പുഴു എന്നത് കൊണ്ട് അർത്ഥം ആക്കുന്നത് എന്താണ് എന്നു പൂർണ്ണം ആയും വ്യക്തം ആകില്ല എന്നത് കൂടി ആണ് സിനിമയെ ഇൻ്ററസ്റ്റിങ് ആക്കുന്നത്... പേരില്ലാത്ത.... കുട്ടൻ എന്നു വിളിപ്പേര് ഉള്ള... കാഴ്ചയിൽ നായകൻ എന്നു തോന്നിപ്പിക്കുന്ന ഒരു മനുഷ്യൻ.... അയാളുടെ സ്വഭാവ സവിശേഷത കൊണ്ടും വിശ്വാസങ്ങൾ കൊണ്ടും, പ്രവർത്തി കൊണ്ടും... നമ്മളെ കൊണ്ട് ഇതെന്താ ഇങ്ങനെ എന്നു ചോദിപ്പിക്കുന്ന ഒരുപാടു സന്ദർഭങ്ങളിലൂടെ കടന്നു പോകുന്നതും , അതിൽ പലതും നമ്മളെ അക്ഷരാർത്ഥത്തിൽ ഞെട്ടിപ്പിക്കുകയും ചെയ്യുന്നിടത്ത് ആണ് പുഴു പൂർണ്ണം ആകുന്നത്... മമ്മൂട്ടി നിങ്ങളെ അതിശയിപ്പിക്കും എന്നു പറയുന്നത് ആലങ്കാരികം ആയി തോന്നും എങ്കിലും വീണ്ടൂം പറയുന്നു... ഇതുപോലൊരു മമ്മൂട്ടിയെ നിങൾ ഇത് വരെ കണ്ടിട്ട് ഉണ്ടാകില്ല എന്ന് ഉറപ്പാണ്...???????????? &nbsp; അത് പോലെ മമ്മൂട്ടി അല്ലാതെ നിങ്ങളെ ഞെട്ടിക്കുന്ന മറ്റൊന്ന് കൂടി ഈ സിനിമ സമ്മാനിക്കുന്നുണ്ട്... അത് കണ്ടു തന്നെ അറിയുക...പാർവതിയുടെ കഥാപാത്രത്തെ കുറിച്ച് എന്ത് പറഞ്ഞാലും സ്പോയിലർ ആകും എന്നു ഉറപ്പാണ് എന്നാലും അവരുടെ നിലപാടുകളുടെ ശക്തി ഊട്ടി ഉറപ്പിക്കുന്ന ഒന്നു തന്നെ ആണ് ഈ കഥാപാത്രം എന്ന് പറയാതെ വയ്യ...????❤️ ഒട്ടും പ്രതീക്ഷിക്കാത്ത ഒരു തുടക്കം നൽകുന്ന ഞെട്ടലിൽ നിന്നും മുക്തം ആകാൻ ഒരു അവസരം തരാതെ മുന്നേറുന്ന സിനിമ വ്യക്തിപരമായി നല്ലൊരു അനുഭവം ആണ് എനിക്കു സമ്മാനിച്ചത്... വാർപ്പ് മാതൃകകളെ ഉടച്ച് വാർക്കാൻ ഉള്ളൊരു ബോധപൂർവമായ ശ്രമം എന്നതിനേക്കാൾ സിനിമ എന്നേ അതിശയിപ്പിച്ചത് അതിലെ കഥപാത്രങ്ങളെ സത്യസന്ധമായി അവതരിപ്പിക്കുന്നതിലൂടെ ആണ്... മനുഷ്യനും മൃഗവും തമ്മിൽ ഉള്ള മുടിനാരിഴയുടെ വ്യത്യാസം ഒക്കെ കൃത്യമായി അടയാളപ്പെടുത്തുന്നതിൽ സിനിമ വിജയിക്കുന്നുണ്ട്... വ്യക്തിപരമായി സിനിമ ഇഷ്ടപ്പെട്ടു എന്ന് പറയുമ്പോഴും സാധാ പ്രേക്ഷകരിലേക്ക് ഈ സിനിമ എങ്ങിനെ എത്തിപ്പെടും അല്ലെങ്കിൽ അവർ എങ്ങിനെ സ്വീകരിക്കും എന്നറിയാൻ നാം കാത്തിരിക്കേണ്ടി വരും... തിരക്കഥയുടെ സങ്കീർണത ഒറ്റ കാഴ്ച്ചയിൽ ഒരുപാടു കാര്യങ്ങളെ അവിടെയും ഇവിടെയും തൊടാതെ പറയുന്നു എന്നോരു തോന്നൽ അവർക്ക് ഉണ്ടാക്കിയാലും കുറ്റം പറയാൻ കഴിയിയുകയും ഇല്ല...സിനിമയുടെ രാഷ്ട്രീയത്തിൻ്റെ ബലം മാറ്റി നിർത്തിയാൽ ചിലയിടത്ത് ഒക്കെ ഒരു വലിച്ചിൽ ഉണ്ട് എന്നതും അതിനു ആക്കം കൂട്ടാൻ സാധ്യത ഉണ്ട്... പുഴു മാറ്റങ്ങളെ തിരിച്ചറിയുവാൻ ഉള്ളൊരു ശ്രമം ആണ്... മാറേണ്ടത് നമ്മളാണോ അതോ മറ്റുള്ളവർ ആണോ എന്ന ചർച്ച തന്നെ ആണ് അതിനേ പ്രസക്തം ആക്കുന്നതും... കണ്ടറിയുക എന്നേ പറയാൻ ഒള്ളൂ... കാരണം ആത്യന്തികമായി തീരുമാനം എടുക്കേണ്ടത് നമ്മൾ തന്നെ ആണല്ലോ... *** **പുഴു - മരണവിധി.** **ഒന്ന് - അനുസരണ.** **Nasru Shami Karuppam Veedu** അവൻ മൂന്നാം ക്ലാസ്സ് കഴിഞ്ഞ് നാലാം ക്ലാസ്സിലേക്ക് കടക്കുന്നതിന് ഇടയിലെ വേനലവധിക്കാലം ആരംഭിക്കവേ മൂന്നിലെ പുസ്തകങ്ങൾ(പൊതി പോലും കീറരുതെന്നാ ഉത്തരവ്)അടുക്കി വെച്ച് അവയോട് ഗുഡ് ബൈ പറഞ്ഞ് മുറ്റമിറങ്ങവേയാണ് തയ്യൽയന്ത്രത്തിന്റെ ഇടവേളയിൽ നിന്നും വാക്കുകൾ കനമായത്. അവയുടെ അർത്ഥം ഇങ്ങനെയായിരുന്നു,എവിടേക്ക് പോകുന്നു? പന്ത് കളിച്ചിട്ട് എന്ത് നേടാൻ? കൈകാലുകൾ ഒടിക്കാനോ? മുറ്റത്ത് കളിക്കുന്നവർ തെണ്ടികളായി അലയും. രണ്ട് മാസം കഴിഞ്ഞാൽ സ്ക്കൂൾ തുറക്കും. അതിനാൽ പഠിച്ചവ വീണ്ടും പഠിക്കുക. മടക്കി വെച്ച മൂന്നിലെ പാഠപുസ്തകങ്ങൾ വീണ്ടും വായിക്കുക. അവൻ അനുസരിച്ചു,അനുസരണ കുടുംബജീവിതത്തിലെ പൊട്ടിത്തെറികൾ ഇല്ലാതാക്കും. വിപ്ലവം പറഞ്ഞാൽ വെളുത്ത തുടകളിൽ പുളിമരചില്ലകളുടെ ലഘുവും ഗുരുവും കവിതകളാകാൻ വന്നാലോ? കവിളുകളിലെ മൃദുലയം വിണ്ടുകീറലായാലോ? അടങ്ങിയൊതുങ്ങുക,കിച്ചു പാവമാണ്. &nbsp; **![](https://cdn.boolokam.com/articles/2022/05/ggeee-1.jpg)****രണ്ട് - ജാതി.** എലവേറ്ററിൽ കയറി മൂന്ന് അമർത്തവേയാണ് തൊട്ടരികിലെ സാരിയുടുത്ത കറുപ്പേറിയ കൂട്ടുകാരിയുടെ നഗ്നമായ പിൻകഴുത്തിൽ വെളുവെളുത്ത അവൾ പേന കൊണ്ട് വൃത്തം വരച്ചത്. എന്താഡീ നീ കാണിക്കുന്നത് എന്നവൾ ചോദിച്ചപ്പോൾ കറുകറാ കറുത്ത നിന്റെ ദേഹത്ത് പേന കൊണ്ടെഴുതിയാൽ ആര് കാണാനാ??? ആ സൗഹൃദ മതത്തിലെ കൂട്ടുകാർ തമ്മിൽ സംസാരിക്കുമ്പോൾ ജാതി എവിടെയെങ്കിലും കയറി കൂടും. അതിനാൽ കൂട്ടുകാർ ഏതൊക്കെ ജാതിക്കാരാണെന്ന് അതിൽ അനിഷ്ടം ഉണ്ടെങ്കിലും അറിഞ്ഞു പോകുന്നു,ചോദിക്കേണ്ടതില്ല. അപ്പോൾ മാറേണ്ടത് അവനവൻ തന്നെ. മുന്തിയ സ്വജാതിയിൽപ്പെട്ടവളെ കീഴുജാതിക്കാരൻ കെട്ടിയാൽ അവൻ കൂടൂതൽ അസ്വസ്ഥനാവുക അവൾ ഗർഭിണിയാകുമ്പോഴാണ്. ജാതിവെറി അപകടം തന്നെയാണ്. റത്തീന സംവിധാനം ചെയ്ത പുഴു എന്നിലെ ആസ്വാദനത്തെ തീവ്രമാക്കിയത് മേൽവിവരിച്ചതിലെ ഒന്ന്- അനുസരണ തന്നെ. നാം അനുഭവിച്ച മനോവേദനകൾ നിഴലാട്ടത്തിൽ പകർത്തപ്പെട്ടത് കാണുമ്പോൾ അത് കലയായാലും സാഹിത്യമായാലും ഏറ്റം ഇഷ്ടപ്പെട്ടു പോകും. ഇവിടെ അച്ഛൻ മകനിൽ നടത്തുന്ന വ്യാപാരയിടപെലുകൾ മതിലുകൾക്ക് അകത്ത് കാണിക്കുമ്പോൾ പുഴുവിന്റെ ആസ്വാദന തലം വിസ്താരമാകുന്നു. അപ്പൂസിലും ഡാഡികൂളിലും കാണാത്ത മമ്മൂട്ടിയെ ഇവിടെ അനുഭവിക്കാം. പുഴുവിലെ മികച്ച കാഴ്ചകളായി എന്നെ സംബന്ധിച്ച് അവ മാറി. ജാതിപ്രശ്നം ചലച്ചിത്രം അതിന്റെ അർത്ഥത്തിൽ ചർച്ച ചെയ്യുന്നിടത്ത് കുട്ടൻ ഇടപെടലുകൾ ചേർക്കുമ്പോഴാണ് വിഷയം ഗൗരവമാകുന്നത്. അമ്മ ഭാരതിയോട് പൊറുത്തുകൊടുത്തുവെന്ന് അവസാന രംഗങ്ങളിലൊന്നിൽ കാണിക്കുന്നുവെങ്കിലും കട്ടജാതിവെറിയനായ കുട്ടൻ അതിനെ മറച്ചു വെയ്ക്കുന്നു. പടം കുട്ടനെന്ന ജാതിവെറിയന്റെ അശ്ലീലചിന്തയെ കാണിച്ചു തന്നു. കുട്ടനെന്ന മൂന്ന് തരത്തിൽ(അച്ഛൻ,ഏട്ടൻ,പോലീസ്) വെറിത്തരമുള്ള(അപ്പനധികാരം,ഏട്ടനധികാരം,പോലീസ് ഫാസിസം) മുഖങ്ങളെ മൂന്ന് തരത്തിൽ അവതരിപ്പിക്കുന്നതിൽ മമ്മൂട്ടി വിജയിച്ചുവെന്ന് പറയാം. കുട്ടനിലൂടെയാണ് പടം ഭംഗിയുള്ള ഇഴച്ചിൽ നടത്തുന്നത്. അത് എന്റെ ക്ഷമയെ പരീക്ഷിച്ചില്ല. പകരം അയാളുടെ മൂന്ന് ഇടപെടലുകളുടെ അശ്ലീലത്തരങ്ങളെ തുറയ്ക്കപ്പെടുകയായിരുന്നു. പുഴുവിലെ പാർവതി നിശ്ശബ്ദപെണ്ണാണ്. സുഖമുള്ള വിപ്ലവാനന്തരം ഒറ്റപ്പെട്ട് എന്നാലോ ഭർത്താവിനാൽ ചേർക്കപ്പെട്ട പെണ്ണായ ഭാരതിയായി പാർവതി മാറി. കിച്ചുവായ വാസുദേവ് സതീഷും ബോറായില്ല. കുട്ടപ്പൻ ചോദ്യങ്ങളുടെ പട്ടിക നീട്ടുകയാണ്.പുഴു ഇഷ്ടമായി,അതിലെ മമ്മൂട്ടിയേയും. *** **Afsal Nizamudeen** കൂറ പടം, ഇത് എന്ത് ഇഴച്ചിലാണ്, പാറുന്റെ തള്ളുകൾ എന്നിങ്ങനെ ഒരുപാട് നെഗറ്റീവ് റിവ്യൂസ് കേട്ടതിനു കണ്ടതിനും ശേഷമാണു ഞാൻ ഈ ചിത്രം കണ്ടത്, ഇതൊക്കെ കേട്ടത്കൊണ്ട് തന്നെ ഏതൊരു പ്രതീക്ഷയുമില്ലാതെയാണ് ഈ ചിത്രത്തിനെ സമീപിച്ചത്, സാധാരണ ഇങ്ങനെ നെഗറ്റീവ്സ് കേൾക്കുന്ന സിനിമകൾ പിന്നീട് എപ്പോഴെങ്കിലും കാണാൻ തോന്നിയാൽ മാത്രമാണ് കാണുന്നത്, പക്ഷെ ഈ ചിത്രം കാണാൻ കാരണം ഇതിന്റെ ടീസറും ട്രൈലെറുമൊക്കെ ആയിരുന്നു, ഒറ്റ പേര് മമ്മൂട്ടി, അദ്ദേഹത്തിന്റെ അഭിനയ പ്രാധാന്യമുള്ള റോളുകൾ എനിക്ക് കാണാൻ നല്ല ഇഷ്ടമാണ്, അന്നും ഇന്നും എന്നും. ഒരു പ്രതീക്ഷയും ഇല്ലാത്തെ കണ്ടത് കൊണ്ടോ അതോ ഇനി മമ്മൂക്കയുടെ മികച്ച അഭിനയം ഉള്ളത് കൊണ്ടാണോ എന്ന് എനിക്കറിയില്ല പടം എനിക്ക് ഇഷ്ടപ്പെട്ടു. ജാതീയതയും അത്കൊണ്ടുണ്ടാകുന്ന ദുരഭിമാനവും, ടോക്സിക് Parenting മൊക്കെയാണ് ചിത്രത്തിന്റെ കഥാതന്തു. എടുത്ത് പറയേണ്ടത് വർഷങ്ങൾ ഇത്രയും ആയിട്ടും മമ്മൂക്ക എന്ന നടന്റെ അഭിനയത്തിന് ഒരു കോട്ടവും സംഭവിച്ചിട്ടില്ല എന്നുള്ളതാണ്, എന്നില്ലേ പ്രേക്ഷകനെ ഇപ്പോഴും അദ്ദേഹം അത്ഭുതപെടുത്തുകയാണ്. സിനിമയിലെ അയാളുടെ character നോട് ദേഷ്യം തോന്നിപ്പിച്ചുകൊണ്ടിരിക്കുമ്പോൾ തന്നെ അദ്ദേഹത്തിന്റെ സൗണ്ട് ഒന്ന് ഇടറിയപ്പോൾ എന്റെ കണ്ണ് നിറഞ്ഞു എന്നതാണ് സത്യാവസ്ഥ, ഒരുപക്ഷെ അത് മമ്മൂക്കയെ കൊണ്ട് മാത്രമേ നിലവിൽ മലയാളത്തിൽ ചെയ്യാൻ പറ്റു എന്ന് എനിക്ക് തോന്നുന്നു. ![](https://cdn.boolokam.com/articles/2022/05/gegegg-2.jpg) ഗംഭീര ചിത്രമെന്ന് അഭിപ്രായമില്ലെങ്കിലും ഒരുപാട് പേർ പറഞ്ഞതുപോലെ അത്രേ മോശമായ ഒരു അനുഭവമല്ല പുഴു. പാർവതിയും പാർവതിയുടെ ഭർത്താവായി അഭിനയിച്ച അഭിനേതാവുമെല്ലാം അവര്ക് കിട്ടിയ റോളുകൾ നല്ല പോലെ തന്നെ അവതരിപ്പിച്ചിട്ടുണ്ട്. നെഗറ്റീവ് ആയി തോന്നിയത് ചിത്രം പലയിടത്തും നല്ല പതിയെ ആണ് നീങ്ങുന്നത്, അത് പോലെ തന്നെ പാർവതി എന്നൊരു നടിക്ക് തന്നെ ചെയ്യണം എന്ന് തോന്നുന്ന രീതിയിൽ ഉള്ള ഒരു റോൾ അല്ലായിരുന്നു പാർവതിയുടേത്. പാർവതിക്ക് പകരം വേറെ ആർക്കും ചെയ്യാൻ കഴിയുന്ന ഒരു റോൾ ആയിരുന്നു. കുറച്ചു കൂടി പാർവതി എന്ന നടിക്കും importance കൊടുക്കാമായിരുന്നു എന്ന് തോന്നി. ആദ്യ സംവിധാനമെന്ന രീതിയിൽ കുറച്ചു പോരായ്മകൾ മേക്കിങ്ങിൽ അവിടെയും ഇവിടെയും കാണാവുന്നതൊഴിച്ചാൽ നല രീതിയിൽ തന്നെ സിനിമ രതീന എന്ന സംവിധായക പ്രെസന്റ് ചെയ്തിട്ടുണ്ട്. പിന്നെ കോൺടെന്റ് കണ്ട് മടുത്തു എന്ന് പറയുമ്പോൾ ഇതേ കോൺടെന്റ് കുറച്ചു കൂടി വയലന്റായും ഡാർക്ക്‌ ആയും മറ്റു ഭാഷ സിനിമകളിൽ കാണിക്കുമ്പോൾ കയ്യടിച്ചു വാതോരാതെ പ്രശംസിക്കുന്നത് അറിയാതെ ഓർത്തുപോകുന്നു.എന്ത് തന്നെയായാലും മോശമല്ലാത്തൊരു സിനിമ അനുഭാവമായിരുന്നു പുഴു എനിക്ക്. Rating : ഇഷ്ടമായി. Nb : ചിത്രം എനിക്ക് ഇഷ്ടപ്പെട്ടു എന്ന് കരുതി നിങ്ങൾക്കും ഇഷ്ടപെടണമെന്ന് ഏതൊരു വാശിയും എനിക്കില്ല. *************** &nbsp; **![](https://cdn.boolokam.com/articles/2022/05/ddd.jpg)****Sreeram Subrahmaniam** മലയാളത്തിൽ ഇന്നേ വരെ വന്നിട്ടില്ലാത്ത ഒരു ഞെട്ടിക്കുന്ന വിഷയം സംസാരിക്കുന്ന സിനിമ പ്രതീക്ഷിച്ചപ്പോൾ കിട്ടിയത് ജാതീയത, ഇസ്ലാമാഫോബിയ തുടങ്ങി പഴകി തേഞ്ഞ ഐറ്റംസ് തന്നെ.. പിന്നെവിടോ ഒരു ഒളിച്ചുകടത്തുന്ന വെളുപ്പിക്കൽസും.മമ്മുട്ടി എന്ന നടന്റെ വളരെ നല്ലൊരു പെർഫോമൻസ് കാണാം എന്നത് ഉള്ളത് തന്നെ. നെഗറ്റീവ് ഷേഡ് ഉള്ള ഒരു കഥാപാത്രം എന്ന വ്യത്യസ്തതയും അതിലുള്ള പെർഫോമൻസിന്റെ സ്കോപ്പും മാത്രം കണ്ടിട്ടാവണം അദ്ദേഹം ഇത്‌ ചെയ്തത്. നായിക പിന്നെ ഇമ്മാതിരി ഐറ്റംസ് മാത്രം എടുക്കുന്ന ആളായത് കൊണ്ടു വല്യ പ്രശ്നം ഇല്ല.. ഒരു ബിലോ ആവറേജ് എന്ന് പറയാവൂന്ന കണ്ടു പഴകിയ പ്ലോട്ടിൽ ഉള്ള കഥയും, അതിലേക്കു കുത്തിത്തിരുകി വച്ചിരിക്കുന്ന ജാതി രാഷ്ട്രീയവും, പിന്നെ കുറേ ഇരവാദവും ഒക്കെ കൂട്ടി അലമ്പാക്കിയ തിരക്കഥയും.രത്തീന എന്ന സംവിധായിക പ്രതീക്ഷ കാത്തില്ല. കഥയിലുടനീളം ക്യാമറവർക്ക് കൊണ്ടും, ബിജിഎം കൊണ്ടും, മമ്മൂകയുടെ പെർഫോമൻസ് കൊണ്ടും ആയിട്ടുള്ള ഒരു ദുരുഹത തോന്നിപ്പിക്കുന്ന ഒരു ആമ്പിയൻസ് ക്രീയേറ്റ് ചെയ്തിട്ടുണ്ട് സംവിധായക. എന്നാൽ ഈ ദുരുഹതയുടെ ചുരുൾ കഴിയുമ്പോൾ, അയ്യേ ഇതായിരുന്നോ കാര്യം എന്ന തോന്നലും ഉണ്ടാവും. ആകെ മൊത്തം മമ്മൂട്ടിയുടെ പെർഫോമൻസ് മറ്റുവച്ചാൽ സാമാന്യം നല്ല ബോർ ആണ് പുഴു ബൈദുബൈ, കേരളത്തിൽ നമ്പൂതിരി മാർക്ക് മാത്രമായി വീട് നൽകുന്ന അപ്പാർട്മെന്റ്സ് എവിടെയാണ് ആവോ ***** **![](https://cdn.boolokam.com/articles/2022/05/llllllll.jpg)****Rahul S Madhav** ലോകത്തിലെ ആദ്യ മൃഗം zebra ആകുന്നതും, ചെസ്സ് ബോർഡിലെ വെളുത്ത രാജാവ് നഷ്ടമാകുന്നത് ആ കുട്ടി ചെയ്ത വലിയ തെറ്റാകുന്നതും (കറുപ്പ് രാജാവിനെ ആണ് നഷ്ടമായിരുന്നെങ്കിൽ അയാൾ അതിനെ തിരിച്ചു കൊണ്ടുവരുവാൻ ഒരിക്കലും പറയുമായിരുന്നില്ല) തുടങ്ങി തറവാട്ടു വീട്ടിലെ കറുത്ത ആനയുടെ വെളുത്ത കൊമ്പ് എന്നതിൽ വരെ ജാതീയതയുടേയും അധികാരത്തിൻ്റേയും ആൺകോയ്മയുടേയും ഉയർന്ന തട്ടിൽ മാത്രം തന്നെ കാണാൻ ശ്രമിക്കുന്ന കഥാപാത്രം. ആ കഥാപാത്രം ചെയ്യാൻ മമ്മുക്ക തയ്യാറായി എന്നത് ഒരു വലിയ മാറ്റത്തിൻ്റെ തുടക്കമാവണം എന്നാഗ്രഹമുണ്ട്. മമ്മുക്ക എന്ന വ്യക്തി ആവട്ടെ അദ്ദേഹം അവതരിപ്പിച്ച കഥാപാത്രങ്ങൾ ആവട്ടെ മിക്കതും മലയാളി കാണുന്നതും അനുകരിക്കുന്നതും സവർണ്ണ സുന്ദര പൗരുഷത്തിൻ്റെ പ്രതീകമായാണ് (മതിലുകൾ തനിയാവർത്തനം മുന്നറിയിപ്പ് തുടങ്ങിയ സിനിമകൾ ഒരിക്കലും അനുകരിക്കപ്പെട്ടിട്ടില്ല) ഇവിടെ അയാൾ വില്ലനാകുന്നതും അതേ charactristics കൊണ്ടാണ്.... കറുപ്പ് നിറമുള്ള നായകന് എതിരെ വെളുപ്പ് നിറമുള്ള വില്ലൻ... മുസ്ലിം ആയ (Minority) നായകന് എതിരെ ഹിന്ദു ബ്രാഹ്മണിക്കൽ ഉന്നത കുലജാതനായ വില്ലൻ... സിനിമ ചോദ്യം ചെയ്തു പോകുന്നത് പലതും സിനിമയ്ക്കു പുറത്തു നിന്നുള്ള കാഴ്ചപ്പാടുകളെ ആണ് വളരെ ചെറിയൊരു ജീവിയാണ് പുഴു... എന്നാൽ അതിൻ്റെ ചെറിയൊരു സ്പർശം മതി നമ്മളെ കുറേ നേരത്തേക്ക് disturb ചെയ്യാൻ... പുഴുവായി രാജാവിനെ കൊല്ലാൻ വരുന്ന പുരാണ കഥാപാത്രം മാത്രമല്ല നങ്ങേലി എന്ന ചെറു പേരിൽ പോലും ചിലരുടെ മേൽക്കോയ്മകളെ തകർത്തു ചൊറിയിപ്പിക്കുന്ന പുഴുക്കൾ ഒരു സീനിൽ മമ്മുക്ക യെ white ആയും അടുത്തുള്ള അലമാരയുടെ കണ്ണാടിയിൽ black shadow ആയും കാണിക്കുന്നുണ്ട്. ഒരു വലിയ മാറ്റങ്ങൾ ഇവിടെ നിന്ന് തുടങ്ങണം എന്നുണ്ട്... നമ്മുടെ ചിന്തകൾ ഇവിടെ ഉണ്ടാകുന്ന നായകൻമാർ എല്ലാവരും മാറട്ടെ *** **![](https://cdn.boolokam.com/articles/2022/05/ddqddddd.jpg)****Mohammed Salih** മമ്മൂട്ടിയെ ഇത്രയും *"വെറുത്ത"* ഭാവപ്പകർച്ചയുള്ള സിനിമ ഞാൻ ഈ അടുത്തൊന്നും കണ്ടിട്ടില്ല (ഫാൻസ് ആത്മഹത്യ ചെയ്യാതിരുന്നാൽ ഭാഗ്യം)ഇമേജിനപ്പുറം കഥാപാത്രത്തിൻ്റെ പ്രാധാന്യവും അന്തസത്തയും ഉൾക്കൊണ്ടുള്ള സൂക്ഷ്മമായ അദ്ദേഹത്തിൻ്റെ കഥാപാത്ര തിരഞ്ഞെടുപ്പ് അസാധ്യം...???? ചീഞ്ഞു പുഴു അരിച്ചു ദുർഗന്ധം വമിച്ചു കൊണ്ടിരിക്കുന്ന വളരെ പ്രസക്തമായ രണ്ടു തരം രാഷ്ട്രീയങ്ങളെ "അസഹനീയമായി" ഇത്ര സൂക്ഷ്മതയോടെയും തന്മയത്തത്തോടെയും വ്യക്തതയോടെ സധൈര്യം വരച്ചു കാട്ടിയ സിനിമ.രതീന എന്ന സംവിധായികയുടെ വരും കാല സൃഷ്ടികൾക്ക് ഇനി ആകാംക്ഷയോടെയുള്ള കാത്തിരിപ്പ്.... **** **![](https://cdn.boolokam.com/articles/2022/05/Appunni-Sasi-Puzhu.webp)****Shylan Sailendrakumar** ജനഗണമന"യിൽ വെടിയുണ്ട പോലെ പ്രേക്ഷകന്റെ നെഞ്ചിലേക്ക് തൊടുത്തുവിട്ട ഇൻഡ്യൻ സാമൂഹികയാഥാർത്ഥ്യങ്ങളുടെ നെറികെടുകൾ, രണ്ടുമണിക്കൂർ നേരം ഒരു പുഴു ദേഹത്ത് കയറിയ ഇറിറ്റേഷനോടെ കേരളീയപശ്ചാത്തലത്തിൽ അനുഭവിപ്പിക്കുന്നു സോണി ലിവിൽ റിലീസ് ചെയ്തിരിക്കുന്ന രതീന-മമ്മുട്ടിസിനിമ.. ജാതിദുരഭിമാനവും അതുമായി ബന്ധപ്പെട്ട അധികാരബോധവും വീടിനുള്ളിലും കുടുംബത്തിലും സമൂഹത്തിലും എങ്ങനെയാണ് ടോക്സിക് ആയി പ്രവർത്തിക്കുന്നത് എന്ന് സിനിമ അതീവസൂക്ഷ്‌മമായി ചിത്രീകരിക്കുന്നു.. ഓരോ നിമിഷവും തല്ലിക്കൊല്ലാനോ മോന്ത പിടിച്ച് റോട്ടിലൊരയ്ക്കാനോ തോന്നിപ്പിക്കും വിധത്തിലുള്ള നെഗറ്റീവ് മാത്രമായ ഒരു കഥാപാത്രത്തിലേക്ക് തന്റെ താരശരീരത്തെ ചാവേർബോംബിനെപോലെ വിട്ടുകൊടുത്ത മമ്മൂട്ടി ശരിക്കും ഞെട്ടിച്ചു. ലവബിൾ ആയ ഒരു ഘട്ടവും ആ ക്യാരക്റ്ററിനില്ല എന്നോർക്കുക.. എന്നാൽ complexities ആവോളം ഉണ്ട് താനും.. അയാൾക്ക് മാത്രം ശരിയെന്നും കാണുന്നവർക്കൊന്നും നീതീകരിക്കാനാവാത്തതുമായ വൈകാരികവിക്ഷോഭങ്ങൾ കൊണ്ട് തിളയ്ക്കുകയാണ് അയാൾ.. ആ തിള നമ്മളിലേക്ക് എത്തിക്കുക എന്നത് ചെറിയ കാര്യമല്ല.. ഇക്കയുടെ കരിയറിലെ തന്നെ ഏറ്റവും കാമ്പും കട്ടിയും ഉൾക്കനവും ഉള്ള ക്യാരക്റ്റർ ആയി ഞാനിതിനെ എണ്ണുന്നു.. കെജിഎഫ് പോലെയോ ജനഗണമന പോലെയോ തിയേറ്ററിന്റെ ഓളത്തിൽ കാണേണ്ട ഒരു സിനിമ അല്ല പുഴു. മാസിനെ ത്രസിപ്പിക്കുന്ന ഒന്നും തന്നെ അതിൽ ഇല്ല.. കൈകാര്യം ചെയ്യുന്ന വിഷയവും രാഷ്ട്രീയവും ആവശ്യപ്പെടുന്ന പേസ് ആണ് സിനിമയ്ക്കുള്ളത്. ഓടിടി റിലീസ് എന്നത് ബുദ്ധിപരമായ ഒരു തീരുമാനമായി.. അവസാനത്തെ 10-15മിനിറ്റിൽ എഴുത്തുകാർക്കും സംവിധായികയ്ക്കും കൗതുകവും ആവേശവും ഇച്ചിരി കൂടിപ്പോയി എന്നതാണ് സിനിമയുടെ നെഗറ്റീവ് ആയി തോന്നിയത്. അല്ലെങ്കിൽ പരിയേറും പെരുമാൾ പോലെയോ സൈരാത്ത് പോലെയോ ഗംഭീരമായി രേഖപ്പെടുമായിരുന്ന ഒരു സിനിമയായി പുഴു മാറുമായിരുന്നു.. *** **![](https://cdn.boolokam.com/articles/2022/05/dqdqdqdqdq.jpg)****Ragesh** ഇഴഞ്ഞുനീങ്ങുന്ന ഒരു ഗംഭീര സ്ലോ പോയ്സൺ. മുന്നറിയിപ്പിന് ശേഷം മമ്മൂട്ടിയുടെ വ്യത്യസ്തവും ഗംഭീരവുമായ പ്രകടനം. ഇമേജ് നോക്കാതെ കഥാപാത്രങ്ങളെ തിരഞ്ഞെടുക്കുന്നതിൽ പല സൂപ്പർതാരങ്ങളും ഇദ്ദേഹത്തെ കണ്ടുതന്നെ പഠിക്കണം. മാസ് കഥാപാത്രങ്ങളെ ഇടയ്ക്കൊക്കെ മറന്ന് അമാനുഷികനല്ലാത്ത നന്മ മരം അല്ലാത്ത കഥാപാത്രങ്ങളായി വരാൻ അദ്ദേഹം കാണിക്കുന്ന ധൈര്യം സമ്മതിക്കണം.ഹിന്ദു പുരാണങ്ങളിൽ പരാമർശിച്ചിട്ടുള്ള തക്ഷകൻ എന്ന സർപ്പത്തിന്റെ കഥയിൽ നിന്നും ഉൾകൊണ്ട് അതിലൂടെ വ്യക്തമായ രാഷ്ട്രീയം സംസാരിക്കുന്ന വിധത്തിൽ ചിത്രത്തിന് ദൃശ്യ ഭാഷയൊരുക്കിയ സംവിധായിക Ratheena ക്ക് അഭിനന്ദനങ്ങൾ...പുഴു -വിഷം! *** &nbsp; **![](https://cdn.boolokam.com/articles/2022/05/puzhu.webp)****Mahamood Moodadi** ഒഴിവു ദിവസത്തെ കളി , കരി മലയാളിയുടെ ഉള്ളിന്റെയുള്ളിലെ ജാതിയെ അഡ്രസ് ചെയ്യുന്ന വിധം കഥയും പ്രമേയവും കൊണ്ടു തീർത്തും വ്യത്യസ്തമായ രണ്ട് മലയാള ചിത്രങ്ങളായിരുന്നു ഇപ്പോഴിതാ, രഥീനയുടെ കന്നിച്ചിത്രമായ " പുഴു " . പുഴു സമാനമായ ഇതിവൃത്തത്തിലൂടെ പതിവു മലയാള സിനിമയുടെ കഥാപരിസരത്തിൽ നിന്നും വേറിട്ട ഒരു കാഴ്ചാനുഭവമായി മാറുന്നു." മനുഷ്യൻ പുരോഗമിച്ച് ഇനി റോബോട്ട് ആയി വന്നാലും 'ജാതി 'ഫാൻസി ഡ്രസ്സ്‌ കെട്ടി ഇവിടെയൊക്ക തന്നെ കാണും..". "പുകവലി പോലുള്ള 'ഇജ്ജാതി' ശീലങ്ങൾ നമുക്ക് മാറ്റിയെടുക്കാൻ സാധിക്കും.. പക്ഷെ ജാതി...."പുഴു ഈ വിധം മലയാളിയുടെ അകത്തെ ജാതിയുടെ ജന്മാന്തര ബന്ധനത്തെ നഗ്നമാക്കുകയാണ്. ❤️ കീഴാള - തൊഴിലാളി - സ്ത്രീ -വിരുദ്ധ ബ്രാഹ്‌മണിക്കൽ വ്യവസ്ഥിതിയുടേയും ഭരണകൂടത്തിന്റെയും സൂക്ഷ്മവാഹകനായ പ്രതിനിധിയും പ്രതിനായകനുമായി മമ്മൂട്ടി മികച്ച പ്രകടനമാണ് ഈ ചിത്രത്തിൽ കാഴ്ചവെയ്കുന്നത്.പലവിധ മാനസിക സംഘർഷങ്ങളിലൂടെ കടന്നുപോവുന്ന കഥാപാത്രത്തെ അസാധ്യമായ കയ്യടക്കത്തോടെയാണ് മമ്മൂട്ടി ആവിഷ്കരിക്കുന്നത്. &nbsp; ![](https://cdn.boolokam.com/articles/2022/05/dddddddd.jpeg) സ്വന്തം പുത്രനിൽ അമിതാധികാരം സ്ഥാപിക്കുന്ന ഒരു ടോക്സിക് പേരന്റ്റിന്റെ നിർദയ ധാർഷ്ട്യങ്ങളെ, അകഭയം മൂലം ഉലഞ്ഞുപോവുന്ന ഒരു റിട്ടയേർഡ് പോലീസുദ്യോഗസ്ഥന്റെ പേരിടാത്ത വ്യഥകളെ, പുതിയ കാലത്തെ മാറ്റങ്ങളെ ഉൾകൊള്ളാൻ തയ്യാറല്ലാത്ത, ജാതിമൂല്യങ്ങളെ മുറുകെ പിടിച്ച് ജീവിതം ദുസ്സഹമാക്കുന്ന കുപുരുഷന്റെ മനോവിചാരങ്ങളെയൊക്കെ വളരെ തന്മയത്വത്തോടെ മമ്മൂട്ടി അവതരിപ്പിക്കുന്നു. ചിലപ്പോഴൊക്കെ ഒരു വ്യക്തിയെന്നതിനപ്പുറം ജീർണിച്ച സാമൂഹിക വ്യവസ്ഥയുടെ കൂടി പ്രതിനിധിയാവുകയാണ് പേരില്ലാത്ത മമ്മൂട്ടിയുടെ കഥാപാത്രം.തീർച്ചയായും ഒരു നടനെന്ന നിലയിൽ മമ്മൂട്ടിയുടെ അഭിനയ മികവിന്റെ പരകായപ്രവേശമായി "പുഴു"വിനെ വിലയിരുത്താം ഒപ്പം പരാമർശിക്കേണ്ട അഭിനയമാണ് അപ്പുണ്ണി ശശിയുടെ കഥാപാത്രം. അമേച്വർ നാടകങ്ങളിലൂടെ, ഏകപാത്ര നാടകങ്ങളിലൂടെ മികച്ച പെർഫോമറായി പേരെടുത്ത അപ്പുണി ശശിയ്ക്ക് പാലേരി മാണിക്യം എന്ന ചിത്രത്തിന് ശേഷം തന്റെ അഭിനയ മികവ് അടയാളപ്പെടുത്താൻ പുഴുവിലൂടെ സാധിച്ചിരിക്കുന്നു. രാജാവിനോട് പകരം ചോദിക്കാൻ കാട് കടലിലെത്തുന്ന വിധം ദൃഢനിശ്ചയമുള്ള പുതിയ കാലത്തെ കീഴാളന്റെ തോറ്റുകൊടുക്കാൻ വിസമ്മതിക്കുന്ന - തക്ഷകന്റെ പകർന്നാട്ടം പോലെ - കുട്ടപ്പൻ എന്ന കഥാപാത്രത്തെ അപ്പുണ്ണി ശശി ഗംഭീരമാക്കിയിട്ടുണ്ട്. കൂടാതെ വസുദേവും പാർവതിയും ഉൾപ്പെടെ എല്ലാ അഭിനേതാക്കളും പരാമർശിക്കപ്പെടും വിധം നല്ല അഭിനയമാണെന്ന് കൂടി പറയട്ടെ . *** **![](https://cdn.boolokam.com/articles/2022/05/ddd-1.jpg)****Prasanth Mohanan** "...ഉള്ളിലെ മരണഭയം മൂലം രാജാവ് ഹസ്ഥിനപുരം വിട്ട് ദൂരെ ഒരു കടൽക്കൊട്ടാരത്തിൽ താമസമാക്കി...രാജാവിനെ കൊല്ലാൻ വേണ്ടി തക്ഷകൻ ആറ് ദിവസങ്ങളിലായി പല വേഷങ്ങളിൽ ചുറ്റി നടന്നെങ്കിലും കൊട്ടാരത്തിൽ പ്രവേശിക്കാൻ കഴിയാതെ പരാജിതനായി മടങ്ങേണ്ടി വന്നു. രാജാവ് വിശ്വസ്തരായ ബ്രാഹ്മണര് കൊണ്ട് വന്ന പഴങ്ങൾ മാത്രം ഭക്ഷിച്ചു. അവർ പറഞ്ഞ കഥകൾ കേട്ട് നേരം വെളുപ്പിച്ചു. ഒടുക്കം ഏഴാം നാൾ വന്നെത്തി. പക്ഷേ അന്ന് രാജാവിനോട് കഥ പറയാൻ ഒരു വിശിഷ്ടാതിഥി വന്നെത്തിയിരുന്നു. ഒരു പുഴു...." ഇവിടെ രാജാവ് ഒരു വെറിയനാണ്, കുട്ടൻ എന്ന് വിളിക്കുന്നവർക് അയാളൊരു societal hierarch ആണ്....ഓപ്പ എന്ന് വിളിക്കുന്നവർക് അയാൾ ഒരിക്കലും സ്വയം മാറാൻ തയാറാകാത്ത ഒരു ഫാൻസി ഡ്രസ്സ് കഥാപാത്രമാണ്... അയാളെ സ്വന്തം മകൻ അച്ഛാ എന്ന് വിളിക്കുന്നത് പോലും ഭയാശങ്കകലോടെയാണ്...അയാൾക്ക് സകല പ്രിവിലേജ്കളോടെയും സമൂഹത്തിൽ നിലനിൽക്കണം. പക്ഷേ അയാളെ മരണഭയം ഗ്രസിച്ചു കഴിഞിരുന്നു. പ്രാണരക്ഷാർത്ഥം ഓടുന്ന വഴിയിൽ തടസമായി വന്ന എല്ലാവരെയും കൊന്നു തള്ളി നീങ്ങിയോടുവിൽ ആ പുഴുവിൻ്റെ പരകായപ്രവേശതിന് മുന്നിൽ രാജാവ് അടിയറവ് പറയുന്നു. പകരം ചോദിക്കാൻ കാട് കടലിലും എത്തുമെന്ന് തിരിച്ചറിയുന്നു. കയ്യടിക്കുന്നു രതീനയുടെ അദ്യ ശ്രമത്തിന് *** **Firaz Abdul Samad** മമ്മൂട്ടി എന്ന നടനെ, വ്യക്തിപരമായി കൂടുതൽ ഇഷ്ടമുള്ളത് അൽപ്പം ഗ്രേ ഷേഡ് കാരക്ടറുകൾ ചെയ്ത് കാണുന്നതാണ്. തന്റെ കരിയറിൽ ഉടനീളം, അദ്ദേഹം തന്നെ ഗ്രേ എന്നതിനപ്പുറം, തീർത്തും ബ്ലാക്ക് ഷേഡിൽ നിൽക്കുന്ന പല കഥാപാത്രങ്ങളും ചെയ്ത് നമ്മളെ ഞെട്ടിച്ചിട്ടുള്ളതുമാണ്. അത്തരത്തിലുള്ള ഒരു കഥാപാത്രമായി മമ്മൂട്ടിയും, ഒരു പ്രധാന റോളിൽ പാർവതിയും എത്തുന്ന ചിത്രമാണ്, നവാഗതയായ രതീന സംവിധാനം ചെയ്ത്, ഹർഷദ്, സുഹാസ്-ശറഫു എന്നിവർ എഴുതി, സോണി ലിവിൽ റിലീസ് ആയ പുഴു എന്ന ചിത്രം. &nbsp; ![](https://cdn.boolokam.com/articles/2022/05/Appunni-Sasi-Puzhu.webp) ഒരു റിട്ടയേർഡ് ഐ.പി.എസ് ഉദ്യോഗസ്ഥനായ സിംഗിൾ പേരന്റ് കൂടിയായ വ്യക്തിയുടെയും, അയാളുടെ മകനിലൂടെയും, ജീവിതത്തിലെ കാഴ്ചപ്പാടുകളിലൂടെയും സഞ്ചരിക്കുന്ന ഡ്രാമ വിഭാഗത്തിൽ വരുന്ന ചിത്രമാണ് പുഴു. വളരെ ഭംഗിയായി, സ്‌ട്രൈറ്റ് ഫോർവേഡ് ആയി ചിത്രത്തിലൂടെ പറയാൻ ഉദ്ദേശിക്കുന്ന രാഷ്ട്രീയം മികച്ചു നിൽക്കുമ്പോളും, അതിന്റെ വ്യക്തമായ അവതരണത്തിലേക്കെത്തുമ്പോൾ ചിത്രം പതറി പോകുന്നുണ്ട്. നല്ല രീതിയിൽ, ഇന്റൻസ് ആയി പറയാവുന്ന പല കാര്യങ്ങളെയും, തിരക്കഥയും, സംവിധാനവും, അൽപ്പം ലാഗ് ഉളവാക്കുന്ന രീതിയിൽ ആണ് അവതരിപ്പിച്ചിരിക്കുന്നത് എന്നത് തന്നെയാണ് ചിത്രത്തിന്റെ പ്രധാന പോരായ്മ. ടെക്നിക്കൽ സൈഡിലേക്ക് വരുമ്പോൾ, തേനി ഈശ്വറിന്റെ ക്യാമറയും, ജേക്സിന്റെ സംഗീതവും, ദീപുവിന്റെ എഡിറ്റിങ്ങുമെല്ലാം മികച്ചു നിൽക്കുന്നുണ്ട്. ജാതീയത, ടോക്സിക് പേരന്റിങ് തുടങ്ങി, സമൂഹത്തിൽ ഇന്നും ജസ്റ്റിഫൈ ചെയ്യപ്പെടുന്ന പല കാര്യങ്ങളെയും ചിത്രം വരച്ചു കാട്ടുന്നുണ്ട്, തുടക്കം മുതൽ അവസാനം വരെ. എന്നാൽ ക്ലൈമാക്സിലേക്ക് എത്തുമ്പോൾ, ഒരു പൂർണ്ണ സംതൃപ്തി ചിത്രം നൽകുന്നില്ല. മുകളിൽ പറഞ്ഞ പോരായ്മകളെ എല്ലാം, ഒരു പ്രേക്ഷകൻ എന്ന രീതിയിൽ എന്നെ നിരാശപ്പെടുത്താത്തതിന്റെ പ്രധാന കാരണം മമ്മൂട്ടി എന്ന നടന്റെ പ്രകടനം കൊണ്ട് തന്നെയാണ്. ആദ്യാവസാനം, കാണുന്നവരിൽ വെറുപ്പുളവാക്കുന്ന പ്രധാന കഥാപാത്രമായി മമ്മൂട്ടി എന്ന നടന്റെ പകർന്നാട്ടം പ്രശംസിക്കണ്ടത് തന്നെയാണ്. ഇനിയും അയാളുടേതായി വരച്ചിടാവുന്ന കഥാപാത്രങ്ങൾ ഉണ്ടാകും എന്ന ഓർമ്മപ്പെടുത്തൽ കൂടിയാണ് പുഴു. എന്നാൽ പാർവതിയെ പോലൊരു നടിയെ ഉപയോഗിക്കുന്നതിൽ സംവിധായക പരാജയപ്പെട്ടു എന്നാണ് തോന്നിയത്. മകനായി അഭിനയിച്ച കുട്ടിയും, കുട്ടപ്പൻ ആയി അഭിനയിച്ച അപ്പുണ്ണിയും പ്രശംസ അർഹിക്കുന്നുണ്ട്. മുന്നോട്ട് വെക്കുന്ന രാഷ്ട്രീയം പ്രസക്തമാണ് എന്നതും, മമ്മൂട്ടിയുടെ ഗംഭീര പ്രകടനവും കൊണ്ടും തന്നെ, ഒരു തവണ കാണാവുന്ന, മോശമല്ലാത്ത അനുഭവമാകുന്നുണ്ട് പുഴു. *** **![](https://cdn.boolokam.com/articles/2022/05/ggeee.jpg)****\- നാരായണൻ** പുഴു : പതിഞ്ഞ താളം, മികച്ച പ്രകടനം, ശരാശരി അനുഭവം...!! മമ്മൂക്ക ഒരുപാട് നാളുകൾക്കു ശേഷം തിരഞ്ഞെടുത്ത നെഗറ്റീവ് റോൾ എന്ന നിലയിൽ പുഴു കാണാൻ നല്ലവണ്ണം എക്സൈറ്റഡ് ആയിരുന്നു.ഉടനീളം പതിഞ്ഞ താളത്തിൽ നീങ്ങുന്ന, മമ്മൂക്കയുടെ മികച്ച പ്രകടനം നിറഞ്ഞ ഒരു ശരാശരി ചിത്രമാണ് പുഴു. ഒരു സിനിമ പ്രേമിക്ക്‌ Excited ആവാൻ തക്കവണ്ണം എല്ലാം കഥയും കഥാപരിസരവും പ്രതിനിധാനം ചെയ്യുന്നുണ്ടെങ്കിലും തിരക്കഥയ്ക്ക് അതിനൊത്ത് നീതി പുലർത്താനായോ എന്നത് സംശയമാണ്. ഒരു പരിധിയിൽ കൂടുതൽ വിഷയങ്ങൾ incorporate ചെയ്യാൻ ശ്രമിച്ചപ്പോൾ ഒന്നും അതിനൊത്ത് തീവ്രം ആകാതെ പാതി വെന്ത രീതിയിൽ സിനിമ അവസാനിപ്പിച്ചു. എങ്കിൽ പോലും സിനിമ സംസാരിച്ച വിഷയവും ഒപ്പം ഈ വേഷം തിരഞ്ഞെടുത്ത മമ്മൂക്കയും സംവിധായികയും നിറഞ്ഞ കയ്യടി അർഹിക്കുന്നുണ്ട്. മമ്മൂക്കയുടെ കിടിലൻ പെർഫോമൻസ് തന്നെയാണ് സിനിമയെ കാണാൻ പ്രേരിപ്പിക്കുന്ന പ്രധാന ഘടകം. നോട്ടത്തിലും ഭാവത്തിലും എല്ലാം മമ്മൂക്കയിൽ ഒരു ഫ്രഷ്‌നെസ്സ് ഉണ്ടായിരുന്നു. ഇതുവരെ നമ്മൾ കാണാത്ത രീതിയിലുള്ള ഒരു മമ്മുക്ക കഥാപാത്രം. ഗംഭീരമായി മമ്മൂട്ടി അത് കൈകാര്യം ചെയ്യുകയും ചെയ്തു. ഏറെ സന്തോഷിപ്പിച്ചത് അപ്പുണ്ണി ശശിയുടെ ശക്തമായ പ്രകടനം കൂടിയായിരുന്നു. പാർവതിയും തന്റെ വേഷം മനോഹരമാക്കി. മമ്മൂട്ടിയുടെ മകൻ ആയി അഭിനയിച്ച കുട്ടിയും പക്വതയാർന്ന അഭിനയം കാഴ്ചവെച്ചു. ഒരു so called അവാർഡ് പടം പിന്തുടരുന്ന pace ആണ് ചിത്രത്തിന് നൽകിയിരിക്കുന്നത്. കഥാപാരിസരം അതാവശ്യപ്പെടുന്നുണ്ടെങ്കിൽ പോലും engaging ആകുന്നില്ല ചിത്രം പലപ്പോഴും. ബിജിഎം സ്കോർ നന്നായി വന്നിട്ടുണ്ട്. ചില shots ഒക്കെ ഇത്തിരി amaetuer ഫീൽ തന്നു. പോരായ്മകൾ ഉണ്ടെങ്കിലും സിനിമ സംസാരിച്ച വിഷയം പ്രാധാന്യം ഉള്ളത് തന്നെയാണ്. ഒരു സിനിമ എന്ന നിലയിൽ പല ചോദ്യങ്ങൾക്കും പിടിതരാതെ പോയ പുഴു ഒരു ശരാശരി സിനിമ അനുഭവമാണ് നൽകിയത്. *** **![](https://cdn.boolokam.com/articles/2022/05/ddddddddqq.jpg)****അജയ് പള്ളിക്കര** മമ്മുട്ടി, പാർവതി പ്രധാന വേഷങ്ങളെ കൈകാര്യം ചെയ്യുന്നു.ഒരു തവണ കണ്ട് മറക്കാം എന്നതിനപ്പുറത്തേക്ക് സിനിമ എന്നിലൂടെ കടന്ന് പോയില്ല. അതുകൊണ്ട് കുഴപ്പമില്ല എന്ന അഭിപ്രായമാണ് സിനിമ കണ്ടപ്പോൾ എനിക്ക് അനുഭവപ്പെട്ടത്.എന്നാൽ ആ അനുഭവം ഇത്തിരി വിഷമം പിടിപ്പിച്ചു. കാരണം സിനിമയുടെ ആദ്യം മുതലേ ഒരു നല്ല സിനിമയാകും എന്ന് വിചാരിച്ചിരുന്നു, ട്രൈലർ ഇറങ്ങിയപ്പോൾ ആ വിശ്വാസം ഒന്ന് മുറുകുക തന്നെ ചെയ്തു. എന്നാൽ സിനിമ കണ്ടപ്പോൾ കുറച്ചു നിരാശയായി.വേഗത കുറഞ്ഞ പുഴുവായി പുഴു എന്ന സിനിമ മാറിയപ്പോൾ നമ്മുടെ അല്ലെങ്കിൽ കാഴ്ച്ചക്കാരായ നമ്മുടെ വേഗതയും കുറക്കുകയായിരുന്നു. ആ വേഗത കുറവ് സിനിമയുടെ ആസ്വാദനത്തെ കുറച്ചെങ്കിലും ബാധിക്കുന്നുണ്ട്. ഭൂമിയിൽ ഓരോ മനുഷ്യരും വ്യത്യസ്തരാണ്, പല രീതിയിൽ, പല ഭാവത്തിൽ, പല തരത്തിൽ മനുഷ്യരെ കാണാം.പുഴുവിനെ പോലെ പുറമെ നിന്ന് കാണുമ്പോൾ പേര് പുഴുവാണെങ്കിലും ആ പുഴുവിൽ തന്നെ പല വിധത്തിൽ പല സൈസിൽ ഉണ്ട്, ചില പുഴുക്കൾ ഒരാപത്തും മറ്റുള്ളവർക്ക് ഉണ്ടാക്കാതെ ജീവിക്കും ചില പുഴുക്കൾ നമ്മൾ മനുഷ്യരുടെ മേൽ, മനുഷ്യർക്ക് നേരേ അരിച്ചു കയറും.അരിച്ചാൽ അവിടെ വീർക്കും അത്‌ പിന്നീട് ചുവക്കും. അങ്ങനെ പുഴുവിനെയും മനുഷ്യനെയും മനുഷ്യന്റെ ജീവിതവും, വ്യത്യസ്തനായ ഒരു മനുഷ്യന്റെ കാര്യങ്ങളുമാണ് സിനിമ നമുക്ക് മുന്നിൽ കാഴ്ച്ചവെക്കുന്നത്.സിനിമയിൽ ഇഷ്ടപ്പെട്ടതും,ഇഷ്ടപ്പെടാഞ്ഞതും ആയ കാര്യങ്ങൾ ഒരുമിച്ചു പറയാം എന്ന് വിചാരിക്കുന്നു. മ്യൂസിക്. കാഴ്ച്ചക്ക്‌ വേഗത ഇല്ലെങ്കിലും ആ കാഴ്ച്ചക്ക്‌ കുറച്ചെങ്കിലും ഒഴുക്ക് കൂട്ടാനും, ആ ഇമോഷൻസും, ആ സന്ദർഭങ്ങളും, കാര്യങ്ങളും നമ്മളിലേക്കും കൂടി എത്തിക്കാൻ, ചില സീനെങ്കിലും നമ്മളെ ഒന്ന് പേടിപ്പിക്കാൻ മ്യൂസിക് കൊണ്ട് കഴിഞ്ഞു. &nbsp; ![](https://cdn.boolokam.com/articles/2022/05/mggmg.png) അഭിനയങ്ങൾ. സ്‌ക്രീനിൽ എത്തിയ എല്ലാവരും കഥക്ക്‌ അനുസരിച്ചു അഭിനയിച്ചു, തുടക്കം മുതൽ അവസാനം വരെയും നെഗറ്റീവ് shade ഉള്ള മമ്മുട്ടിയുടെ വേഷം ഒന്നും കൂടി നന്നാക്കാമായിരുന്നു എന്ന അഭിപ്രായം ഉണ്ടെങ്കിലും ഉള്ളത് നല്ല രീതിയിൽ അഭിനയിച്ചിട്ടുണ്ട്, എന്നാൽ ചില സീനുകൾ അഭിനയിക്കുകയാണെന്ന് അല്ലെങ്കിൽ ആ കഥാപാത്രമായി മാറിക്കൊണ്ട് കാണിക്കുകയാണെന്നൊക്കെ തോന്നിപോകുന്നുണ്ടായിരുന്നു, ഏകാന്ത നാടക വേഷം കൈകാര്യം ചെയ്ത, നല്ല ഭർത്താവിന്റെ വേഷം കൈകാര്യം ചെയ്ത അപ്പൂണ്ണിയുടെ വേഷം നന്നായിരുന്നു. മാത്രമല്ല പാർവതിയും, ആ ചെറുക്കനും, ഇന്ദ്രൻസും അങ്ങനെ സ്‌ക്രീനിൽ എത്തിയവർ നന്നായി കഥക്കുള്ളിൽ നിന്നുകൊണ്ട് അഭിനയിച്ചു.തുടക്കം തൊട്ടേ വേഗത കുറഞ്ഞു തന്നെയായിരുന്നു സിനിമ നീങ്ങിയിരുന്നത്. എന്നാൽ പോകും തോറും വേഗത കുറച്ചു കൂടുന്നുണ്ടെങ്കിലും കുറച്ചു വേഗത ആകാമായിരുന്നു എന്ന് തോന്നി.എന്തൊക്കെയോ ഉണ്ട്, എന്തെങ്കിലും ഒക്കെ സംഭവിക്കും,അങ്ങനെ മനസ്സ് ഒരു വേവേലാതിയോടെ കാണാം.മമ്മുട്ടിയുടെ നിൽപ്പും നടക്കും, സംസാരവും, പെരുമാറ്റവും ആ വേവലാതി കൂടുതൽ കൂടുതൽ പോകും തോറും കൂടി. ജാതിയുടെ, വിവേചനത്തിന്റെ, വേർതിരിവിന്റെ രാഷ്ട്രീയം, പറച്ചിൽ സിനിമയിൽ കാണാം.അത്‌ നമ്മളോട് പറയാൻ സിനിമയിൽ ഉപയോഗിച്ച രംഗങ്ങൾ, ഡയലോഗുകൾ നന്നായിട്ടുമുണ്ട്. മുന്നറിയിപ്പിന്റെ മറ്റൊരു വേർഷൻ ആയിട്ടാണ് എനിക്ക്‌ തോന്നിയത്.ഇതിനേക്കാൾ നല്ലത് മുന്നറിയിപ്പായിരുന്നു എന്നും തോന്നുന്നു.മൊത്തത്തിൽ സിനിമയെ എടുത്താൽ കുഴപ്പമില്ല എന്നെ പറയാൻ പറ്റുന്നുള്ളു. അതിനപ്പുറത്തേക്ക് സിനിമ എന്നിലെ പ്രേക്ഷകന് സംതൃപ്തി നൽകിയില്ല. *** **![](https://cdn.boolokam.com/articles/2022/05/gjtttt.jpg)****Abhinandh Muralidharan** അങ്ങങ്ങായി ഇഴഞ്ഞും പതിഞ്ഞും അരിച്ചു തിന്നു തീർക്കുന്ന ഒരു ചെറിയ പുഴു. ആ പുഴുവും പുഴുവിനു ചുറ്റുമുള്ളവരുടെയും കഥയാണ് ഒറ്റ വാക്കിൽ സിനിമ. ഇനി അരിച്ചു തിന്നുന്നത് എന്താണ് എന്ന ചോദ്യത്തിലാണ് സിനിമയുടെ രീതിയും ഭാവങ്ങളും മുഴുവനായും മാറുന്നത്! പറഞ്ഞു പഴകിയ കേട്ടു തുരുമ്പിച്ച ആശയങ്ങളാണ് പലതും അതെല്ലാം അങ്ങനെ തുടരാൻ കാരണം മാറ്റങ്ങൾ സംഭവിക്കാത്ത കൊണ്ടാണ്. അത്തരത്തിൽ സാമൂഹികമായി നിലനിൽക്കുന്ന വലിയൊരു സംഭവവും അതിലെ ജീവിതങ്ങളും തന്നെയാണ് ആ പുഴുവിന്റെ ഭക്ഷണം. വളരെ സ്ലോ ആയി നാച്വറൽ ആയി സംഭവിക്കുന്ന ഒരു ചെറിയ വലിയ പ്ലോട്ട് ആണ് പുഴുവിന്റേത് എന്ന് വേണമെങ്കിൽ പറയാം. അതിന്റെ core തീർച്ചയായും എല്ലാരുടെയും ഊഹം പോലെ മമ്മൂട്ടിയെന്ന പ്രതിഭശാലിയായ നടൻ തന്നെയാണ്.തിരഞ്ഞെടുക്കുന്ന കഥാപാത്രങ്ങളുടെ വൈവിധ്യത അത് അന്ന് മുതൽ ഇന്ന് വരെ ഒരു ചെറു ഭാവമാറ്റം പോലുമില്ലാതെ ആ മുഖത്തുണ്ട്. അത്രയും ഗംഭിരംമായി ഒന്നിൽ നിന്ന് ഒന്നിലേക്ക് മാറാൻ കഴിയുന്ന ഇത്രെയും versatile ആയ ഒരു നടൻ മലയാള സിനിമയിൽ വേറെയില്ല. ഓരോരുത്തരും മനോഹരമായി തന്നെയാണ് ഓരോ കഥാപാത്രങ്ങളെയും സിനിമയിൽ അവതരിപ്പിച്ചിരിക്കിന്നത്. വളരെ പതിഞ്ഞ പതുകെ ഒരു പുഴു ഇഴയും പോലെ തന്നെയാണ് സിനിമയും പക്ഷെ ക്ലൈമാക്സിലാണ് പുഴു നടന്നു തിന്നു തീർത്തതിന്റെയെല്ലാം വ്യാപ്തി എത്രയായിരുന്നു എന്ന് മനസ്സിലാവുക. മേക്കിങ് മാത്രം അത്ര നന്നായി തോന്നിയില്ല വലിയ വ്യത്യാസങ്ങളോ പുതുമയോ ഒന്നും അവിടെ കണ്ടതുമില്ല. എന്തായാലും പുഴുവിനോപ്പം ആ slow walk ന് താല്പര്യമുള്ളവർ കാണുക തീർച്ചയായും നല്ലൊരു സിനിമ തന്നെയാണ് പുഴു. ****** **मिधुन रागमालिका** **"പല'ജാതി' ചിന്തകള്‍ക്ക് മേലെ ഇഴയുന്ന പുഴു"** മമ്മൂട്ടി എന്ന നടന്റെ യഥാര്‍ഥ സൌന്ദര്യം അദ്ദേഹത്തിന്‍റെ വിവേകമാണ്. ഇടക്കാലത്ത് നഷ്ടമായിക്കൊണ്ടിരുന്ന നടനെന്ന വളർച്ച, വീണ്ടും മികവുറ്റ തിരഞ്ഞെടുപ്പിലൂടെ തിരിച്ചു പിടിക്കുന്ന കാഴ്ചയാണ് പുഴു...ഇത് ഇഴയും...പക്ഷേ ചില ചിന്തകൾക്ക് മീതെ...ഇത് ചൊറിയും... ചൊറിയാൻ തന്നെയാണ് ഈ 'പുഴു'വരിക്കുന്നത്... Sony liv ലെ സിനിമകള്‍ നിലവാരത്തിന്റെ കാര്യത്തില്‍ മറ്റുള്ള OTT platformകളേക്കാൾ മികവ് പുലർത്താറുണ്ട്. പുഴു എന്ന ചിത്രത്തിന്റെ വരവിലും ആ പ്രതീക്ഷ തെറ്റിയതായി അനുഭവപ്പെട്ടില്ല. ഒരു മണിക്കൂറും അമ്പത്തഞ്ച് മിനിറ്റ് ഇഴയുന്ന ഈ പുഴുവിനെ വിട്ടത് നവാഗത സംവിധായികയായ റത്തീനയും രചയിതാക്കളായ ഹർഷാദ്, ഷറഫു സുഹാസ് എന്നിവരും ചേർന്നാണ്. &nbsp; ![](https://cdn.boolokam.com/articles/2022/05/dddddddd.jpeg) സൈക്കോളജിക്കൽ ത്രില്ലർ വിഭാഗത്തില്‍ പെടുത്താവുന്ന സിനിമ പക്ഷേ ത്രില്ലർ സിനിമകളുടെ സ്വഭാവം പ്രകടമാക്കുന്ന ഒന്നല്ല. പേരു പോലെ ഇഴഞ്ഞു നീങ്ങി തന്നെയാണ് പുഴു അതിന്റെ സഞ്ചാരം പൂർത്തിയാക്കുന്നത്. പക്ഷേ ഇഴഞ്ഞിടത്തെല്ലാം ചിലപ്പോള്‍ ചൊറിഞ്ഞു ചുവക്കാനിടയുണ്ടെന്ന് മാത്രം. സിനിമ സംസാരിക്കുന്ന മൂന്ന് പ്രധാനപ്പെട്ട വിഷയങ്ങളില്‍ ഒന്ന് മാത്രം വല്ലാതെ മുഴച്ചു നിന്നതായി അനുഭവപ്പെട്ടു. സിനിമയുടെ ക്ലൈമാക്സിനു വേണ്ടി തുടക്കം മുതൽ ബോധപൂര്‍വം സൃഷ്ടിക്കപ്പെട്ട് അവസാനം ഏച്ചു കെട്ടലായി തോന്നിപ്പിച്ച മതവും തീവ്രവാദവുമെന്ന വിഷയമാണത്. അത് പ്രധാനവിഷയത്തോട് യോജിപ്പിച്ചു കൊണ്ടു പോകാമായിരുന്നെങ്കിലും എവിടെയോ പാളിച്ച പറ്റിയതായി തോന്നി. ബാക്കി രണ്ടു വിഷയങ്ങളിലും സിനിമ കയ്യടക്കം നിലനിർത്തിയതായാണ് തോന്നിയത്. സിനിമ ചലിച്ചു തുടങ്ങുമ്പോൾ അതൊരു toxic parentingന്റെ കഥ മാത്രമായാണ് തോന്നിയത്. പതുക്കെ പതുക്കെ മനുഷ്യന്റെ സ്വാർത്ഥതയിലൂടെയും ആർത്തിയിലൂടെയും പുഴു അരിച്ചു നീങ്ങുന്നു... തന്റെ ബീജത്തിൽ നിന്നും തന്റെ ചിന്തകള്‍ മാത്രം പിറക്കണമെന്ന് പ്രതീക്ഷിക്കുന്ന അച്ഛൻ... തന്റെ ചിന്തകളെ മാത്രം ഭക്ഷിക്കാനാവശ്യപ്പെടുന്നു... മറുചിന്തകളുടെ വിശപ്പിനു മുന്നില്‍ പാത്രം കമിഴ്ത്തുന്നു... ടോക്സിക് പാരന്റിംഗിനെ സ്നേഹം തേച്ച് ന്യായീകരിക്കാൻ വിട്ടു കൊടുത്തിട്ട് നമ്മോട് മാറിയിരുന്നു നോക്കാന്‍ പറയുന്നുണ്ട് സിനിമ...ഇടക്ക് സ്വയം ഉള്ളിലേക്കും ഭയത്തിന്റെയും അധികാരത്തിന്റെയും നിർവ്വചനം ഒരേ മഷി കൊണ്ട് എഴുതിയെഴുതി തളരുന്നുണ്ട് വിളിപ്പേരു മാത്രമുള്ള മമ്മുട്ടിയുടെ ആ കഥാപാത്രം. ദുരഭിമാനത്തെയും ആത്മാഭിമാനത്തെയും 'രക്തം' കൊണ്ടു നിർവചിക്കവേ, ആ പുഴുവരിച്ചിടം നമ്മെ മരവിച്ചങ്ങനെ നിർത്തും അഞ്ചു നിമിഷം...!!! &nbsp; ![](https://cdn.boolokam.com/articles/2022/05/ddddddddqq.jpg) കഥാപാത്രത്തിന്റെ ഓക്സിജൻ മാസ്ക് ഒന്ന് കിട്ടിയിരുന്നെങ്കിൽ എന്ന് തോന്നും... നന്നായി ശ്വാസം മുട്ടും.. ഒടുക്കം മറാഠി ചിത്രമായ 'സായ്രാത്ത്'നെ ഓർമ്മിപ്പിക്കും.ജേക്സ് ബിജോയിയുടെ പശ്ചാത്തല സംഗീതം കഥാപാത്രത്തിന്റെ മാനസികവ്യാപാരങ്ങളെ കൃത്യമായി അടയാളപ്പെടുത്തുന്നതിൽ വിജയിച്ചു നിന്നു. ഛായാഗ്രഹണം മികച്ചു നിന്നപ്പോഴും എഡിറ്റർക്ക് ഒന്നു കൂടെ വെട്ടിയൊതുക്കാമായിരുന്നു എന്നു തോന്നി. അഭിനയത്തിൽ മെഗാതാരം താരമല്ലാതായി നിന്നു. കഥാപാത്രത്തിന്റെ വിഹ്വലതകളെ ഇതിൽപരം ആര് മികച്ചതാക്കാനാണ്. പാർവ്വതിയുടെ കഥാപാത്രം പ്രാധാന്യമുള്ളതെങ്കിലും അഭിനയപ്രാധാന്യമുള്ളതായി തോന്നിയില്ല. അപ്പുണ്ണി ശശി ചെയ്ത കഥാപാത്രത്തിന്റെ ആത്മാഭിമാനം നിറഞ്ഞ ഭാവം അതിഗംഭീരമായിരുന്നു. കിച്ചുവായി വന്ന വാസുദേവ് സജീഷും പ്രകടനത്തില്‍ തിളങ്ങി നിന്നു.തക്ഷകനും നങ്ങേലിയും കൂടെ കഥാപാത്രങ്ങളാകുന്ന തിരക്കഥയിൽ പരീക്ഷിത്ത് മരിച്ചാലും അവശേഷിക്കുന്നത് പുഴുവരിച്ച 'ആപ്പിളുകൾ' മാത്രമാണെന്നത് സിനിമ പറയാതെ വച്ചിട്ടു പോകുന്ന സത്യം...പുഴുവരിക്കട്ടെ...ചൊറിയുന്നവർ പറയട്ടെ... *** **Anna George** ഗ്രേറ്റ് ഇന്ത്യൻ കിച്ചനിൽ വീട് വിട്ടിറങ്ങിയ നിമിഷയുടെ കഥാപാത്രത്തോട് തീർച്ചയായും ആളുകൾ ചോദിച്ചിരുന്നേക്കാവുന്ന ഒരു ചോദ്യമുണ്ട്- അവൻ നിന്നെ തല്ലി ഒന്നും ഇല്ലല്ലോ എന്ന്. പക്ഷെ അവിടെ അവർ അനുഭവിച്ചത്‌ ശാരീരികമായ ആക്രമണത്തെക്കാളും മാനസികമായ ആക്രമണവും നിയന്ത്രണവും ആയിരുന്നു എന്ന് ചിത്രം നമുക്ക് കാണിച്ചു തരുന്നു. സമാനമാണ് പുഴുവിലേ മമ്മൂട്ടി ചെയ്യുന്നത്. നിയന്ത്രണങ്ങളും കർക്കശ്യങ്ങളും തന്റെ സങ്കല്പത്തിന് അണുവിട തെറ്റാതെ എല്ലാം നടക്കണം എന്ന ആ കഥാപാത്രത്തിന്റെ വാശി ജാതീയതയിൽ ഊന്നിയതാണ് കൂടി ആണ്. കേരളത്തിൽ ഒന്നും ദളിതർക്ക് പ്രശ്നം ഇല്ലെന്ന് പറയുമ്പോൾ ഇത്തരം വിവേചനങ്ങൾ നിലനിൽക്കുന്നുണ്ടെന്നും അത് പൊതുസമൂഹത്തിൽ വേരൂന്നി ഇരിക്കുകയാണെന്നും ചിത്രം നമ്മളെ അറിയിക്കുന്നു . &nbsp; ![](https://cdn.boolokam.com/articles/2022/05/Appunni-Sasi-Puzhu.webp) OCD യോ ഭയമോ ആണ് ഇതിലെ മമ്മൂട്ടിയുടെ കഥാപാത്രത്തിന്റെ പ്രശ്‌നം എന്നെനിക്ക് തോന്നുന്നില്ല. എല്ലാം താൻ ഉദ്ദേശിക്കുന്ന രീതിയിൽ തന്നെ നടക്കാനം, താൻ പറയുന്നതാണ് ശരി എന്നുള്ള ഒരു ഫാസിസ്റ്റു ചിന്തയാണ് അവിടെ പ്രശ്‌നം. ഇമോഷണൽ ബ്ലാക്‌മെയ്‌ലിംഗ് ഉപയോഗിച്ചും കുഞ്ഞിനെ വരുതിയിൽ നിറുത്തുന്ന ക്രൂരനായ, ഒരിക്കിലും ഒരു കുഞ്ഞിനെ വളർത്താൻ പ്രാപ്തി ഇല്ലാത്ത ഒരു അച്ഛൻ കഥാപാത്രത്തെയാണ് മമ്മൂട്ടി ഇതിൽ ചെയ്തിരിക്കുന്നത്. താൻ ചെയ്യുന്നത് തെറ്റാണ് എന്നറിഞ്ഞാലും അയാൾ അത് വച്ച് ഇമോഷണൽ ബ്ലാക് മെയിൽ ചെയ്യുന്നു, കുറ്റം തിരുത്താതെ നോക്കുന്നു. എനിക്ക് അച്ഛനെ ഇഷ്ടമല്ല എന്ന് മകൻ തുറന്നു പറഞ്ഞപ്പോൾ എനിക്ക് ആ കഥാപാത്രത്തോട് ബഹുമാനം തോന്നി. ഇങ്ങനെ ഒരു അച്ഛന്റെ അടുത്ത് അത് പറയണമെങ്കിൽ അത്രയ്ക്ക് ഉൾകരുത്തു ഉണ്ടാവണം. നല്ല തിരക്കഥ. കിറുകൃത്യമായ ഡയലോഗുകൾ. ഒരു വാരി പോലും ആഴമായ ചില സൂചനകൾ തരാതെ പോവുന്നില്ല. കളർ പാലെറ്റിനെ ഉപയോഗം, പശ്ചാത്തല സംഗീതം എന്നിവയും നന്നായിരുന്നു. പിന്നെ പ്രധാന കഥാപാത്രങ്ങളുടെ എല്ലാം മികച്ച അഭിനയം. മമ്മൂട്ടിക്കു വില്ലൻ ഡയലോഗുകൾ പറയാതെ കൂടെ കൊല്ലാനുള്ള ദേഷ്യം കാണികളിൽ വരുന്ന തരത്തിൽ ഉള്ള അവതരണം ഒക്കെ ഉഗ്രൻ ആയിരുന്നു. മകനായി അഭിനയിച്ച കുട്ടി (പേര് അറിയില്ല),ഗണേശൻ, കോട്ടയം രമേശ്, കുഞ്ചൻ, പാർവതി തിരുവോത് ഒക്കെ കസറി. പ്രത്യേകിച്ച് കോട്ടയം രമേശും ഗണേശനും. അവർക്ക് ഇനിയും മികച്ച കഥാപാത്രങ്ങൾ കിട്ടട്ടെ എന്ന് ആഗ്രഹിക്കുന്നു. തിരക്കഥാകൃത്തുക്കൾ തങ്ങളുടെ ആദ്യ ചിത്രങ്ങളെ പോലെ തന്നെ മികച്ച എഴുത്തു തന്നെ സമ്മാനിച്ച്. രതീന എന്ന് പുതുമുഖ സംവിധായകയ്ക്ക് ഒരു ബിഗ് സല്യൂട്ട്. അത്ര മനോഹരമായി നിങ്ങൾ ഈ ചിത്രം ചെയ്തിരിക്കുന്നു. ഇത്രയും നല്ലൊരു ചിത്രം സമ്മാനിച്ചതിന് എല്ലാ അണിയറ പ്രവർത്തകർക്കും നന്ദി. *** **Thariq Ch** മലയാള സിനിമ അതിന്റെ പ്രായശ്ചിത്തത്തിന്റെ വഴിയിൽ ആണെന്ന് തോന്നുന്നു. മാന്യമെന്നോ പരിഷ്കൃതമെന്നോ നമുക്ക് തോന്നുന്ന ആളുകളിൽ, സമൂഹത്തിൽ, പൊതു ബോധത്തിൽ അന്തര്ലീനമായി കിടക്കുന്ന, പ്രകടമല്ലാത്ത ഒരു ജാതി-വംശ ബോധം ഉണ്ട്. തങ്ങൾ മറ്റെല്ലാവരെക്കാളും 'ഉത്കൃഷ്ടർ' ആണെന്ന ആ ബോധം പക്ഷെ നമ്മുടെ സിവിൽ സമൂഹത്തിൽ അത്ര പ്രകടമായി കാണില്ല. ആ ബോധം അവരുടെ ഉച്ഛാസ വായു (സിനിമയിൽ അതൊരു സൂചനയായി തന്നെ ഉണ്ട്) ആയിരിക്കുമ്പോഴും അത് സമൂഹത്തിൽ തന്ത്രപരമായി ഇടപെടും. എല്ലായിടത്തും അതിനു കിട്ടുന്ന ആക്സസ് സിനിമ പല ഷോട്ടുകളിൽ കാണിച്ചു തരുന്നുണ്ട്. &nbsp; ![](https://cdn.boolokam.com/articles/2022/05/ddd.jpg) നാഗരാജ് മഞ്ജുളെയുടെയുടെ സിനിമകളിൽ ഒക്കെ(ഫാൻഡ്രി, സൈറത്ത്‌) ജാതി എന്ന സോഷ്യൽ റിയലിറ്റിയെ, അതിന്റെ വയലന്സിനെ പ്രകകടമായി തന്നെയാണ് വിഷ്വലൈസ് ചെയ്യുന്നത്. കേരളത്തെ അപേക്ഷിച്ചു ജാതി കൂടുതൽ പ്രത്യക്ഷമായി തന്നെ അവിടെ പ്രവർത്തിക്കുന്നു എന്നത്കൊണ്ട് കൂടിയാവാം അത്. പുഴുവിലെ മമ്മൂട്ടിയുടെ കാരക്ടർ നമുക്കിനിയും റിയലൈസ് ചെയ്യാൻ കഴിയാത്ത നമുക്കിടയിലുള്ള ഒരാളോ ഒരുപാട് പേരോ ആണ്. അവർ 'പന്തി ഭോജനം' എന്ന, സന്തോഷ് എച്ചിക്കാനത്തിന്റെ കഥയിലെ ആ വക്കീലിനെ പോലെ തീൻമേശയിൽ നിങ്ങളോടൊപ്പം ഇരുന്നു കഴിക്കും. എന്നിട്ട് ആരും കാണാതെ വാഷ് ബേസിനിൽ പോയി ഛർദ്ദിച്ചു കളയും. ജാതി, മതം, നിറം, വംശം എല്ലാം പ്രമേയമായി വന്ന എത്രയോ സിനിമകൾ കണ്ടുവെങ്കിലും എപ്പോഴും ഓർമ്മയിൽ നിൽക്കുന്ന ഒരു സിനിമ ഓസ്ട്രിയൻ സംവിധായകനായ മൈക്കൽ ഹാനെക്കെയുടെ Cache ആണ്. ഫ്രാൻസിലേക്ക് കുടിയേറിയ അൾജീരിയൻ വംശജർ അനുഭവിക്കുന്ന വംശീയ വേര്തിരിവിനെ വളരെ വ്യത്യസ്തമായ ഒരു ദൃശ്യപരിചരണത്തിൽ ആവിഷ്കരിക്കുന്ന സിനിമ. സിനിമ എന്താണ് പറയാൻ ശ്രമിക്കുന്നത് എന്നു ശരിക്കും മനസ്സിലാകാൻ നിങ്ങൾ അവസാനം വരെ കാത്തിരിക്കണം. അവസാനം ഹാനെക് നിങ്ങളെ അസ്വസ്ഥനാക്കി വിടും. റത്തീന എന്ന ചലച്ചിത്രകാരിയെ ഹാനെക് അസ്വസ്ഥയാക്കിയോ എന്നെനിക്കറിയില്ല. ക്രാഫ്റ്റിൽ വേറിട്ടു നിൽക്കുമ്പോഴും പുഴു എന്നെ വീണ്ടും ഹാനെക്കിന്റെ ആ ക്ലാസിക് വർക്കിനെ ഓർമ്മിപ്പിച്ചു. കുഞ്ചൻ അവതരിപ്പിച്ച ആ കാരക്ടർ...ആ ഷോട്ട്.. Thank you Ratheena and crew for such a good, socially relevant movie. ** **Vishnu Kiran Hari** ഒരുകാലത്ത് മലയാള സിനിമയിൽ അതിപ്രസരം ആയിരുന്ന, മമ്മൂട്ടി തന്നെ ചെയ്തിട്ടുള്ള, സവർണ്ണഹിന്ദുത്വ glorification കഥാപാത്രങ്ങളിലെ സവർണ്ണത/ജാതീയത എന്ന വിപത്തിനെ address ചെയ്ത മലയാള സിനിമകൾ വിരളമാണ്. പുഴു അത്തരമൊരു രാഷ്ട്രീയം സംസാരിക്കുന്ന സിനിമയാണ്. മമ്മൂട്ടിയും മോഹൻലാലും ഉൾപ്പെടെയുള്ള അന്നത്തെ മുൻനിര നടന്മാർ ഒക്കെ ചെയ്ത അനീതിയോടുള്ള പ്രായശ്ചിത്തമാണ്. തൊട്ടടുത്ത theatreൽ സേതുരാമയ്യർ കളിക്കുമ്പോൾ, മമ്മൂട്ടി തന്നെ പുഴുവിൽ പ്രധാന കഥാപാത്രം ചെയ്‍തത് ഒരു തരം കാവ്യനീതി/irony എന്ന് പറയാം. ????മമ്മൂട്ടി അല്ലാതെ പുള്ളിയുടെ contemporaries ആരും ഈ കഥാപാത്രം ഏറ്റെടുത്ത് ചെയ്യാൻ ധൈര്യപ്പെടില്ല എന്ന് തോന്നുന്നു. അഭിനയസാധ്യത ഉണ്ടെങ്കിലും, സവർണ്ണതക്കെതിരെ അത്രക്ക് നിലകൊള്ളുന്ന സിനിമയാണ്. &nbsp; ![](https://cdn.boolokam.com/articles/2022/05/ggeee.jpg) ജാതി രാഷ്ട്രീയത്തെ പറ്റി ഒട്ടും വിവരം ഇല്ലാത്ത ഒരാൾക്ക് പോലും വളരെ എളുപ്പത്തിൽ പിടി കിട്ടുന്ന തരത്തിൽ അടിമുടി political ആയ ഒരു പടമായിട്ടും, പുഴുവിലെ politics അത്രക്ക് explicit അല്ല എന്ന് ഇക്ക interviewൽ പറഞ്ഞത് മാത്രം മനസ്സിലാകുന്നില്ല. Expectation കൂട്ടണ്ട എന്ന് കരുതി പറഞ്ഞതാകാം. അല്ലാതെ വേറൊന്നും ആകാൻ സാധ്യതയില്ല. കഥാപാത്രത്തിന്റെ layers മികച്ച രീതിയിൽ അവതരിപ്പിച്ച മമ്മൂട്ടിയുടെ പ്രകടനം കൊണ്ടും, കുറിക്ക് കൊള്ളുന്ന സംഭാഷണങ്ങൾ കൊണ്ടും, വളരെ realistic ആയ intense രംഗങ്ങൾ കൊണ്ടും മുന്നിട്ട് നിൽക്കുമ്പോഴും, സിനിമയുടെ പേര് സാധൂകരിക്കാൻ ശ്രമിക്കുന്ന subplot അനാവശ്യം ആയി തോന്നി അല്ലെങ്കിൽ അവിടെയും casteism തന്നെ address ചെയ്യാമായിരുന്നു എന്ന് തോന്നി. മൊത്തത്തിൽ നല്ലൊരു attempt ആയി അനുഭവപ്പെട്ടു രത്തീനയുടെ പുഴു. *** **Kc Prathapan** മനുഷ്യൻ പോയി റോബോട്ട് വന്നാലും ഈ പരിപാടി അങ്ങനെ ഇങ്ങനെ ഒന്നും മാറൂല്ലടോ.. അതിങ്ങനെ ഫാൻസി ഡ്രസ്സ്‌ കളിച്ചു കൊണ്ടേയിരിക്കും"പുഴു പറയുന്ന രാഷ്ട്രീയം വളരെ ശക്തമാണ്.. അതിന്നും ഒരു മാറ്റവും കൂടാതെ പല ഭാവത്തിൽ ഈ സമൂഹത്തിൽ ഇങ്ങനെ തന്നെ നില നിന്ന് പോകുന്നു.. മനുഷ്യൻ എത്രയൊക്കെ മാറിയിട്ടും ഇവിടുത്തെ പല സംവിധാങ്ങൾക്കും ഒരു മാറ്റവും ഇല്ലാതെ തുടരുന്നു എന്നതിന്റെ ഒരു നേർക്കാഴ്ച കൂടിയാണ് പുഴു???? കുട്ടപ്പൻ എന്ന കഥാപാത്രം പറയുന്നുണ്ട് RLV-യിൽ അയാളുടെ കൂടെ ഉണ്ടായിരുന്ന സുഹൃത്ത് അയാളുടെ കയ്യക്ഷരത്തെ ഒരിക്കലും വിശ്വസിച്ചിരുന്നില്ല എന്നു, അതിൽ അയാൾക്ക് ഒരു പരിഭവും ഇല്ലായിരുന്നു. തന്റെ കയ്യക്ഷരത്തിന്റെ മഹിമ അല്ല മറിച്ചു അവിടെ അയാളുടെ സന്തോഷം മറ്റൊന്നായിരുന്നു..തന്റെ കയ്യക്ഷരത്തെ വിശ്വസിക്കാത്ത സുഹൃത്ത് പക്ഷെ അയാളുടെ പ്ലേറ്റിന്ന് ഭക്ഷണം വാരി കഴിക്കുമായിരുന്നു എന്നതാണ് ! ഹർഷദ് കക്കയും -ഷറഫുവും-സുഹാസും ചേർന്നെഴുതിയ പുഴു ????ശക്തമായ തിരക്കഥയും മികച്ച സംഭാഷണങ്ങളും കൊണ്ട് പ്രേക്ഷകനെ പിടിച്ചിരുത്തും എന്നതിൽ ഒരു സംശയവും വേണ്ട! ഒപ്പം റതീന എന്ന പുതുമുഖ സംവിധായക തന്റെ ആദ്യ സിനിമയോട് നീതി പുലർത്തുകയും ചെയ്തിട്ടുണ്ട്! ഇല്ല എന്ന് പറയുമ്പോഴും, ഇന്നും ശക്തമായി തന്നെ നില നിന്ന് പോകുന്ന ജാതീയതയുടെയും, ടോക്സിക് പേരന്റിങ്ങിന്റെയും ഒരു തുറന്ന് പറച്ചിലാണ് പുഴു.. മാറേണ്ടത് നമ്മൾ ആണോ നമുക്ക് ചുറ്റും ഉള്ളവർ ആണോ എന്ന ചോദ്യം കൂടെ ഉന്നയിക്കുണ്ട് പുഴു ???? &nbsp; ![](https://cdn.boolokam.com/articles/2022/05/mggmg.png) മകനെ പല്ല് തേക്കാൻ പഠിപ്പിക്കുന്നിടത്തു, ഷർട്ട്‌ ബട്ടൺ ഇടാൻ പഠിപ്പിക്കുന്നിടത്തു, ആരോടൊക്കെ സംസാരിക്കണം/ഇടപെഴകണം എന്ന് പഠിപ്പിക്കുന്നിടത്തൊക്കെ കുട്ടൻ എന്ന അച്ഛൻ എത്ര മാത്രം ടോക്സിക് ആയൊരു പേരെന്റ് ആണെന്ന് മനസിലാകും. കുട്ടികളെ അമിത നിയന്ത്രണങ്ങളോടെ വളർത്തുന്ന മാതാപിതാക്കൾക്ക് ഉള്ളൊരു വാണിംഗ് കൂടെ ആണ് പുഴു.. കാരണം "അച്ഛനെ എനിക്ക് വെറുപ്പാണ്ണെന്ന് " പറയുന്നിടത്തും, അച്ഛനെ പറ്റി അവൻ എഴുതിയ കത്തുകളും ഇങ്ങനെയുള്ള രക്ഷിതൾക്ക് ഒരു തിരിച്ചറിവു ആകേണ്ടതാണ്. മമ്മൂട്ടി എന്ന മഹാ നടന്റെ അഭിനയ മികവിന്റെ മികച്ചൊരു ഔട്ട്പുട്ട് ആണ് പുഴു???? ഇമ്മാതിരി ഒരു നെഗറ്റീവ് കഥാപാത്രത്തെ അതിന്റെ അങ്ങേ അറ്റം പൂർണതയിൽ എത്തിക്കാൻ മമ്മൂക്കയെ കൊണ്ട് മാത്രമേ പറ്റൂ!! ഋഷി ആയി അഭിനയിച്ച വാസുദേവും, കുട്ടപ്പൻ ആയി അഭിനയിച്ച അപ്പുണ്ണി ശശിയും, അച്ചോൾ ആയി വന്ന പാർവതിയും, നെടുമുടി വേണുവും,കോട്ടയം രമേഷും, കുഞ്ചനും, ഇന്ദ്രൻസുമൊക്കെ തങ്ങളുടെ ഭാഗം ഭംഗിയായി ചെയ്തു എന്നതിന് ഒരു തർക്കവും ഇല്ല. സിനിമ പറയുന്ന രാഷ്ട്രീയം വളരെ ബോൾഡ് ആയത് കൊണ്ട് സിനിമയെ അനുകൂലിച്ചും എതിർത്തും ഒരുപാട് പോസ്റ്റുകൾ വരാം. മമ്മൂട്ടി എന്ന മഹാ നടന്റെ നല്ല അഭിനയ മുഹൂർത്തങ്ങളുടെ ഒരു നേർക്കാഴ്ച്ചയാണ് നിങ്ങൾ ആഗ്രഹിക്കുന്നതെങ്കിൽ, നല്ല സിനിമയെ അത് പറയുന്ന പച്ചയായ സത്യങ്ങളെ അംഗീകരിക്കാൻ കഴിവുള്ളവർ ആണെങ്കിൽ നിങ്ങൾ തീർച്ചയായും കണ്ടിരിക്കേണ്ട ഒരു മികച്ച സിനിമയാണ് പുഴു &nbsp;
