---
title: "എന്റെ സത്യാന്വേഷണ പരീക്ഷണങ്ങള്‍"
date: 2013-10-21T19:41:09
draft: false
categories: ["Society"]
tags: ["90's", 'Aladdin', 'fun', 'story']
author: "boolokamtv@gmail.com"
---

<img class="alignright size-full wp-image-123138" alt="3" src="https://cdn.boolokam.com/articles/2013/10/33.jpg" width="400" height="533" />തലക്കെട്ട് കണ്ട് നെറ്റി ചുളിഞ്ഞല്ലേ.. പേടിക്കണ്ട. ഗാന്ധിജിയുടെ പരീക്ഷണങ്ങള്‍ വായിച്ച ത്രില്ലില്‍ ഒരു ലേഖനം എഴുതുകയൊന്നുമല്ല. എന്റെ തന്നെ ചില പരീക്ഷണങ്ങള്‍ ഞാന്‍ ഓര്‍ത്തെടുക്കുകയാണ്. എല്ലാം എന്റെ ചോരത്തിളപ്പുള്ള പ്രായത്തില്‍ അഥവാ അഞ്ചിനും പതിനഞ്ചിനും ഇടയ്ക്കുള്ള പ്രായത്തില്‍.

ഞാന്‍ ആദ്യം പരീക്ഷിച്ചത് എന്റെ ടീച്ചറുടെ ക്ഷമയായിരുന്നു. അതും മൂന്നാം ക്ലാസ്സില്‍ പഠിക്കുമ്പോള്‍. പെണ്‍കുട്ടികളില്‍ നല്ല വെളുപ്പും സൗന്ദര്യവും ഉണ്ടായിരുന്ന സുഫൈജക്ക് മുന്‍ബെഞ്ചിലിരുന്നിരുന്ന ഹക്കീമിന്റെ പേരില്‍ ഹക്കീമറിയാതെ കത്തെഴുതി നല്‍കിയാണ് ഞാന്‍ എന്റെ പരീക്ഷണ നിരീക്ഷണങ്ങള്‍ക്ക് തുടക്കമിടുന്നത്. കൂട്ടുകാരുടെ നിര്‍ബന്ധത്തിനു വഴങ്ങിയാണ് നന്നായി എഴുതാനും വായിക്കാനും അറിയാമായിരുന്ന എനിക്ക് ആ പണി ചെയ്യേണ്ടി വന്നത്. സര്‍ക്കാര്‍ സ്‌കൂളില്‍ പഠിച്ചിരുന്നതിനാല്‍ ബെഞ്ച്‌മേറ്റുകള്‍ക്ക് മലയാളം നല്ല വശമില്ലായിരുന്നു. (ഓ ഇത് തമിള്‍ മീഡിയം ആയിരിക്കും എന്ന് വിചാരിക്കണ്ട, അ എന്നും അമ്മ എന്നും എഴുതാന്‍ ടീച്ചര്‍ ബോര്‍ഡിലേക്ക് തിരിഞ്ഞാല്‍ 'ആ ടീച്ചറുടെ അമ്മയായിരിക്കും' എന്ന് പിറുപിറുക്കുന്നവരായിരുന്നു അവര്‍.)

നല്ല ബഷീറിയന്‍ സാഹിത്യത്തില്‍ ഒന്നാന്തരം പ്രണയലേഖനം എഴുതി സുഫൈജയുടെ ബാഗില്‍ തിരുകി വെച്ച് അത് പൊട്ടുന്നതും കാത്ത് ഞങ്ങളിരുന്നു. അത് പൊട്ടി എന്ന് മാത്രമല്ല, കത്തെഴുതിയ എന്റെയും പിടിക്കപ്പെട്ടപ്പോള്‍ ഞാന്‍ ഒറ്റിക്കൊടുത്ത കൂട്ടുകാരുടെയും കൈ വെള്ളകളും പൊട്ടി. കിട്ടിയ കത്ത് സുഫൈജ നേരെ ടീച്ചര്‍ക്ക് കൈമാറിയതാണ് ബോംബ് പെട്ടെന്ന്! പൊട്ടിത്തെറിക്കാന്‍ കാരണമായത്. ഹക്കീമിന് തല്ലു കിട്ടുന്നതും കാത്തിരുന്ന ഞങ്ങള്‍ ആകെ വിഡ്ഢികളായത് ടീച്ചറുടെ ബുദ്ധിയുദിച്ചപ്പോഴാണ്. കാരണം, ആ തെണ്ടിക്ക് എഴുതാനും വായിക്കാനും അറിയില്ലായിരുന്നു (എന്നിട്ടാണ് മുന്‍ ബെഞ്ചില്‍ കേറി ഞെളിഞ്ഞിരിക്കുന്നത്). അവിടെയും തീര്‍ന്നില്ല. എനിക്ക് നന്നായി എഴുതാനും വായിക്കാനും അറിയാമെന്ന് മനസ്സിലാക്കിയ ടീച്ചര്‍ എന്നെ പിടിച്ചു മുന്‍ബെഞ്ചിലിരുത്തുക കൂടി ചെയ്തപ്പോഴാണ് ആ പ്രേമലേഖനം എഴുതിയത് വല്ലാത്തൊരു അബദ്ധമായിപ്പോയി എന്ന് മനസ്സിലായത്.

ആദ്യത്തെ പ്രേമലേഖനം ചീറ്റിപ്പോയ ഞങ്ങള്‍ പിന്നെയും പരീക്ഷണങ്ങള്‍ നടത്തിക്കൊണ്ടിരുന്നു. അങ്ങനെയിരിക്കെ, ഷാഹിദ് ബെഞ്ചില്‍ നിന്നും താഴെ വീണ് തലപൊട്ടി. അതും എന്റെ തലയില്‍ തന്നെ ചാര്‍ത്തി കൂട്ടുകാര്‍ കൈയൊഴിഞ്ഞു. അവരായിരുന്നു കാലൊടിഞ്ഞ ബെഞ്ചിന്റെ ഒടിഞ്ഞ കാല്‍ തൊട്ടു തൊട്ടില്ല എന്ന മട്ടില്‍ വെച്ച് ഷാഹിദിനെ അതില്‍ ക്ഷണിച്ചിരുത്തിയത്. മാനം നോക്കി ബെഞ്ചിലിരുന്ന ഷാഹിദ് മൂക്കും കുത്തി താഴെ വീണു. ഗോട്ടി(ഗോലി) കളിയ്ക്കാന്‍ വേണ്ടി താഴത്തെ സിമന്റ് കൂട്ടുകാര്‍ പണ്ടേ ഇളക്കിയിരുന്നതിനാല്‍ തറയിലുണ്ടായിരുന്ന കല്ലിലാണ് ഷാഹിദിന്റെ തല വെച്ച് കുത്തിയത്. ഷാഹിദ് അലമുറയിട്ടു തുടങ്ങിയപ്പോള്‍ കൂട്ടുകാര്‍ എല്ലാവരും എന്റെ നേരെ കൈ ചൂണ്ടി കുറ്റപ്പെടുത്താന്‍ തുടങ്ങി. അവരെ ആദ്യം അത് പഠിപ്പിച്ചത് ഞാനായത് കൊണ്ട് ഷാഹിദിനെ വീഴ്ത്താന്‍ അവര്‍ വെച്ച കെണിയുടെ ഉത്തരവാദിത്തം എനിക്കാണത്രെ. ഷാഹിദ് മരിച്ചു പോയാല്‍ നരകത്തില്‍ പോവേണ്ടി വരുമല്ലോ എന്നോര്‍ത്ത് ഞാന്‍ അന്നുച്ചക്ക് ഒരുപാടു കരഞ്ഞു. കണ്ടുകൊണ്ട് വന്ന മാഷ് കാര്യം എന്താണെന്ന് ചോദിച്ചു. ഞാന്‍ കാര്യം വിശദീകരിക്കുകയും എന്റെ നിരപരാധിത്വം ബോധ്യപ്പെടുത്തുകയും ചെയ്തപ്പോള്‍ മാഷ് എന്നെ സാരമില്ല എന്നും പറഞ്ഞ് ആശ്വസിപ്പിച്ചു. പക്ഷെ, ആ ദുഃഖം അടുത്ത വര്‍ഷം ഉണ്ടായില്ല. മൂന്നാം ക്ലാസ്സില്‍ ചെയ്ത കലാപരിപാടി നാലാം ക്ലാസില്‍ ആവര്‍ത്തിച്ചപ്പോള്‍ തടിയനായ അര്‍ഷാദ് എന്നെ പിടിച്ചു തല്ലി. അര്‍ഷാദിനെ തിരിച്ചു തല്ലാനായി ഞാന്‍ ഏഴാം ക്ലാസില്‍ പഠിക്കുന്ന കുഞ്ഞുമോനിക്കാനെ പോയി വിളിച്ചോണ്ട് വന്നെങ്കിലും ഇക്ക അര്‍ഷാദിനെ വാര്‍ണിംഗ് കൊടുത്തു വിടുക മാത്രമാണ് ചെയ്തത്. ഇനി ആവര്‍ത്തിച്ചാല്‍ അടി കിട്ടുമെന്ന് പറഞ്ഞിട്ടാണ് പുള്ളി പോയത്. അര്‍ഷാദിനു രണ്ടു കിട്ടുന്നതും കാത്തിരുന്ന എനിക്ക് ആകെ നിരാശയായി. ഇക്ക അര്‍ഷാദിനെ തല്ലണമെങ്കില്‍ അര്‍ഷാദിനെ ഒന്നു കൂടി വീഴ്ത്തണം. അപ്പോള്‍ അര്‍ഷാദ് എന്നെ തല്ലും, എന്നെ തല്ലിയാല്‍ ഇക്ക അര്‍ഷാദിനെ തല്ലും. ഹാ അത് കൊള്ളാം. പക്ഷെ, പിന്നീട് അര്‍ഷാദ് ഞങ്ങളുടെ ബെഞ്ചില്‍ വന്നിരുന്നതേയില്ല. അങ്ങനെ അര്‍ഷാദിനെ തല്ലു കൊള്ളിക്കാനുള്ള വഴിയും അടഞ്ഞു.

പിന്നത്തെ പരീക്ഷണം ഞങ്ങളുടെ മൊല്ലാക്കയുടെ വീട്ടില്‍ നിന്നിരുന്ന കോഴിയുടെ മേല്‍ കല്ലെറിഞായിരുന്നു. പണ്ട് കൂട്ടുകാര്‍ പറ്റിച്ച ഷാഹിദ് തന്നെയായിരുന്നു ഈ പന്തയത്തിന്റെ സൂത്രധാരന്‍. ബെഞ്ചില്‍ നിന്നും കൂട്ടുകാര്‍ വീഴ്ത്തിയതിന്റെ കാരണവും ഇത് തന്നെയാണ്. ഷാഹിദിന് കുരുട്ടു ബുദ്ധിയാണ്. ആരെയാണ് എങ്ങനെയാണ് പറ്റിക്കുക എന്ന് പറയാന്‍ പറ്റില്ല. കിണറ്റിന്കരയില്‍ നില്‍ക്കുന്ന കോഴിയെ കല്ലെറിഞ്ഞ് കിണറ്റില്‍ ചാടിക്കുക എന്ന ഈ പന്തയവും ഞങ്ങളെ പറ്റിക്കാനുള്ള ഒരടവായിരുന്നു. മൊല്ലാക്കയുടെ കോഴിയെ കല്ലെറിഞ്ഞു കിണറ്റില്‍ ചാടിച്ചാല്‍ ഞങ്ങള്‍ക്ക് മദ്രസയില്‍ ചെന്നാല്‍ നല്ല അടികിട്ടും എന്ന് മനസ്സിലാക്കിയാണ് ഷാഹിദ് ഈ കുതന്ത്രം പ്രയോഗിച്ചത്. എല്ലാവരും നിരന്നു നിന്ന് കോഴിയെ കല്ലെറിയാന്‍ തുടങ്ങി. അങ്ങനെ എന്റെ ഏറില്‍ കോഴി കിണറ്റിലേക്ക് വീണു. ഞങ്ങള്‍ ആഹ്ലാദത്തോടെ ആര്‍പ്പുവിളി തുടങ്ങി.

ഇന്റര്‍വെല്‍ സമയമായിരുന്നതിനാല്‍ വീട്ടില്‍ ചായ കുടിക്കാന്‍ വന്നിരുന്ന മൊല്ലാക്ക ഇത് കണ്ടു കൊണ്ട് വന്നു. മൊല്ലാക്ക ഓടിവന്ന് കിണറ്റില്‍ നോക്കിയപ്പോള്‍ കൊഴിയതാ എന്റെയും ഷാഹിദിന്റെയും പേര് വിളിച്ചു പറയുന്നു. (ഞങ്ങള്‍ക്കങ്ങനെയാണ് തോന്നിയത്)

എങ്ങനെയാടാ കോഴി കിണറ്റില്‍ വീണത്. ഞങ്ങളോടാണ് ചോദ്യം.
അത് നാസര്‍ കല്ലെറിഞ്ഞിട്ടതാ..ഷാഹിദ് ഉടനെ മറുപടി കൊടുത്തു. എന്നിട്ട് കൊ ക്ക ക്കോ ക്കോ എന്നു ചിരിക്കുകയും ചെയ്തു.

'ഞാനും വിട്ടില്ല. അതേയ് ഷാഹിദ് പറഞ്ഞിട്ടാ...'

'ഷാഹിദ് പറഞ്ഞാല്‍ നീ കോഴിയെ കല്ലെറിയുമോ?'

'ഇവനാണ് ആദ്യം എറിഞ്ഞത്. ആരുടെ ഏറിനാണ് കോഴി കിണറ്റില്‍ ചാടുക എന്ന് നോക്കിയതാ...'

എന്റെ കോഴിയെ വെച്ചാണോഡാ..നിന്റെയൊക്കെ പന്തയം.. ഹമുക്കീങ്ങളെ..മൊല്ലാക്ക നിന്ന് കിതച്ചു.
ആരൊക്കെയോ വന്ന് കോഴിക്ക് കയറി വരാന്‍ പാകത്തില്‍ ഒരു കുട്ടയും അതില്‍ കുറെ അരിയും ചോറും പലഹാരങ്ങളും ഇട്ടു കൊടുത്തു. കോഴി കുട്ടയില്‍ കയറും, കുറെ കൊത്തിത്തിന്നും, കുട്ട അനങ്ങുന്നത് കണ്ടാല്‍ കിണറ്റിലേക്ക് തന്നെ ഇറങ്ങും. ഇങ്ങനെ കുട്ടയിലെ തീറ്റ തീര്‍ന്നു പോയപ്പോള്‍ കോഴി പിന്നെ കുട്ടയില്‍ കയറാതെയായി. ക്ഷമകെട്ട് മൊല്ലാക്കയുടെ മക്കള്‍ കോഴിക്ക് ഒരേറ് വെച്ച് കൊടുത്തെങ്കിലും ഫലമുണ്ടായില്ല. ഇന്റര്‍വെല്‍ തീര്‍ന്നപ്പോള്‍ ഞങ്ങള്‍ ക്ലാസ്സിലേക്ക് വെച്ച് പിടിപ്പിച്ചു. ക്ലാസിലെത്തിയാല്‍ മൊല്ലാക്ക നിന്നെ തല്ലിക്കൊല്ലും എന്ന് പറഞ്ഞ് എല്ലാവരും എന്നെ പേടിപ്പിച്ചു കൊണ്ടിരുന്നു. ഞാന്‍ നെഞ്ചിടിപ്പോടെ മൊല്ലാക്ക വരുന്നതും കാത്തിരുന്നു. കോഴിയെ കിട്ടിയത് കൊണ്ടോ, ഞാന്‍ പഠിക്കാന്‍ മിടുക്കനായിരുന്നത് കൊണ്ടോ എന്തോ സ്വതവേ ചൂടനായിരുന്ന മൊല്ലാക്ക എന്നെ ഒന്നും ചെയ്തില്ല.

(തുടരും)


![എന്റെ സത്യാന്വേഷണ പരീക്ഷണങ്ങള്‍](https://cdn.boolokam.com/articles/2013/10/33.jpg)തലക്കെട്ട് കണ്ട് നെറ്റി ചുളിഞ്ഞല്ലേ.. പേടിക്കണ്ട. ഗാന്ധിജിയുടെ പരീക്ഷണങ്ങള്‍ വായിച്ച ത്രില്ലില്‍ ഒരു ലേഖനം എഴുതുകയൊന്നുമല്ല. എന്റെ തന്നെ ചില പരീക്ഷണങ്ങള്‍ ഞാന്‍ ഓര്‍ത്തെടുക്കുകയാണ്. എല്ലാം എന്റെ ചോരത്തിളപ്പുള്ള പ്രായത്തില്‍ അഥവാ അഞ്ചിനും പതിനഞ്ചിനും ഇടയ്ക്കുള്ള പ്രായത്തില്‍. ഞാന്‍ ആദ്യം പരീക്ഷിച്ചത് എന്റെ ടീച്ചറുടെ ക്ഷമയായിരുന്നു. അതും മൂന്നാം ക്ലാസ്സില്‍ പഠിക്കുമ്പോള്‍. പെണ്‍കുട്ടികളില്‍ നല്ല വെളുപ്പും സൗന്ദര്യവും ഉണ്ടായിരുന്ന സുഫൈജക്ക് മുന്‍ബെഞ്ചിലിരുന്നിരുന്ന ഹക്കീമിന്റെ പേരില്‍ ഹക്കീമറിയാതെ കത്തെഴുതി നല്‍കിയാണ് ഞാന്‍ എന്റെ പരീക്ഷണ നിരീക്ഷണങ്ങള്‍ക്ക് തുടക്കമിടുന്നത്. കൂട്ടുകാരുടെ നിര്‍ബന്ധത്തിനു വഴങ്ങിയാണ് നന്നായി എഴുതാനും വായിക്കാനും അറിയാമായിരുന്ന എനിക്ക് ആ പണി ചെയ്യേണ്ടി വന്നത്. സര്‍ക്കാര്‍ സ്‌കൂളില്‍ പഠിച്ചിരുന്നതിനാല്‍ ബെഞ്ച്‌മേറ്റുകള്‍ക്ക് മലയാളം നല്ല വശമില്ലായിരുന്നു. (ഓ ഇത് തമിള്‍ മീഡിയം ആയിരിക്കും എന്ന് വിചാരിക്കണ്ട, അ എന്നും അമ്മ എന്നും എഴുതാന്‍ ടീച്ചര്‍ ബോര്‍ഡിലേക്ക് തിരിഞ്ഞാല്‍ 'ആ ടീച്ചറുടെ അമ്മയായിരിക്കും' എന്ന് പിറുപിറുക്കുന്നവരായിരുന്നു അവര്‍.) നല്ല ബഷീറിയന്‍ സാഹിത്യത്തില്‍ ഒന്നാന്തരം പ്രണയലേഖനം എഴുതി സുഫൈജയുടെ ബാഗില്‍ തിരുകി വെച്ച് അത് പൊട്ടുന്നതും കാത്ത് ഞങ്ങളിരുന്നു. അത് പൊട്ടി എന്ന് മാത്രമല്ല, കത്തെഴുതിയ എന്റെയും പിടിക്കപ്പെട്ടപ്പോള്‍ ഞാന്‍ ഒറ്റിക്കൊടുത്ത കൂട്ടുകാരുടെയും കൈ വെള്ളകളും പൊട്ടി. കിട്ടിയ കത്ത് സുഫൈജ നേരെ ടീച്ചര്‍ക്ക് കൈമാറിയതാണ് ബോംബ് പെട്ടെന്ന്! പൊട്ടിത്തെറിക്കാന്‍ കാരണമായത്. ഹക്കീമിന് തല്ലു കിട്ടുന്നതും കാത്തിരുന്ന ഞങ്ങള്‍ ആകെ വിഡ്ഢികളായത് ടീച്ചറുടെ ബുദ്ധിയുദിച്ചപ്പോഴാണ്. കാരണം, ആ തെണ്ടിക്ക് എഴുതാനും വായിക്കാനും അറിയില്ലായിരുന്നു (എന്നിട്ടാണ് മുന്‍ ബെഞ്ചില്‍ കേറി ഞെളിഞ്ഞിരിക്കുന്നത്). അവിടെയും തീര്‍ന്നില്ല. എനിക്ക് നന്നായി എഴുതാനും വായിക്കാനും അറിയാമെന്ന് മനസ്സിലാക്കിയ ടീച്ചര്‍ എന്നെ പിടിച്ചു മുന്‍ബെഞ്ചിലിരുത്തുക കൂടി ചെയ്തപ്പോഴാണ് ആ പ്രേമലേഖനം എഴുതിയത് വല്ലാത്തൊരു അബദ്ധമായിപ്പോയി എന്ന് മനസ്സിലായത്. ആദ്യത്തെ പ്രേമലേഖനം ചീറ്റിപ്പോയ ഞങ്ങള്‍ പിന്നെയും പരീക്ഷണങ്ങള്‍ നടത്തിക്കൊണ്ടിരുന്നു. അങ്ങനെയിരിക്കെ, ഷാഹിദ് ബെഞ്ചില്‍ നിന്നും താഴെ വീണ് തലപൊട്ടി. അതും എന്റെ തലയില്‍ തന്നെ ചാര്‍ത്തി കൂട്ടുകാര്‍ കൈയൊഴിഞ്ഞു. അവരായിരുന്നു കാലൊടിഞ്ഞ ബെഞ്ചിന്റെ ഒടിഞ്ഞ കാല്‍ തൊട്ടു തൊട്ടില്ല എന്ന മട്ടില്‍ വെച്ച് ഷാഹിദിനെ അതില്‍ ക്ഷണിച്ചിരുത്തിയത്. മാനം നോക്കി ബെഞ്ചിലിരുന്ന ഷാഹിദ് മൂക്കും കുത്തി താഴെ വീണു. ഗോട്ടി(ഗോലി) കളിയ്ക്കാന്‍ വേണ്ടി താഴത്തെ സിമന്റ് കൂട്ടുകാര്‍ പണ്ടേ ഇളക്കിയിരുന്നതിനാല്‍ തറയിലുണ്ടായിരുന്ന കല്ലിലാണ് ഷാഹിദിന്റെ തല വെച്ച് കുത്തിയത്. ഷാഹിദ് അലമുറയിട്ടു തുടങ്ങിയപ്പോള്‍ കൂട്ടുകാര്‍ എല്ലാവരും എന്റെ നേരെ കൈ ചൂണ്ടി കുറ്റപ്പെടുത്താന്‍ തുടങ്ങി. അവരെ ആദ്യം അത് പഠിപ്പിച്ചത് ഞാനായത് കൊണ്ട് ഷാഹിദിനെ വീഴ്ത്താന്‍ അവര്‍ വെച്ച കെണിയുടെ ഉത്തരവാദിത്തം എനിക്കാണത്രെ. ഷാഹിദ് മരിച്ചു പോയാല്‍ നരകത്തില്‍ പോവേണ്ടി വരുമല്ലോ എന്നോര്‍ത്ത് ഞാന്‍ അന്നുച്ചക്ക് ഒരുപാടു കരഞ്ഞു. കണ്ടുകൊണ്ട് വന്ന മാഷ് കാര്യം എന്താണെന്ന് ചോദിച്ചു. ഞാന്‍ കാര്യം വിശദീകരിക്കുകയും എന്റെ നിരപരാധിത്വം ബോധ്യപ്പെടുത്തുകയും ചെയ്തപ്പോള്‍ മാഷ് എന്നെ സാരമില്ല എന്നും പറഞ്ഞ് ആശ്വസിപ്പിച്ചു. പക്ഷെ, ആ ദുഃഖം അടുത്ത വര്‍ഷം ഉണ്ടായില്ല. മൂന്നാം ക്ലാസ്സില്‍ ചെയ്ത കലാപരിപാടി നാലാം ക്ലാസില്‍ ആവര്‍ത്തിച്ചപ്പോള്‍ തടിയനായ അര്‍ഷാദ് എന്നെ പിടിച്ചു തല്ലി. അര്‍ഷാദിനെ തിരിച്ചു തല്ലാനായി ഞാന്‍ ഏഴാം ക്ലാസില്‍ പഠിക്കുന്ന കുഞ്ഞുമോനിക്കാനെ പോയി വിളിച്ചോണ്ട് വന്നെങ്കിലും ഇക്ക അര്‍ഷാദിനെ വാര്‍ണിംഗ് കൊടുത്തു വിടുക മാത്രമാണ് ചെയ്തത്. ഇനി ആവര്‍ത്തിച്ചാല്‍ അടി കിട്ടുമെന്ന് പറഞ്ഞിട്ടാണ് പുള്ളി പോയത്. അര്‍ഷാദിനു രണ്ടു കിട്ടുന്നതും കാത്തിരുന്ന എനിക്ക് ആകെ നിരാശയായി. ഇക്ക അര്‍ഷാദിനെ തല്ലണമെങ്കില്‍ അര്‍ഷാദിനെ ഒന്നു കൂടി വീഴ്ത്തണം. അപ്പോള്‍ അര്‍ഷാദ് എന്നെ തല്ലും, എന്നെ തല്ലിയാല്‍ ഇക്ക അര്‍ഷാദിനെ തല്ലും. ഹാ അത് കൊള്ളാം. പക്ഷെ, പിന്നീട് അര്‍ഷാദ് ഞങ്ങളുടെ ബെഞ്ചില്‍ വന്നിരുന്നതേയില്ല. അങ്ങനെ അര്‍ഷാദിനെ തല്ലു കൊള്ളിക്കാനുള്ള വഴിയും അടഞ്ഞു. പിന്നത്തെ പരീക്ഷണം ഞങ്ങളുടെ മൊല്ലാക്കയുടെ വീട്ടില്‍ നിന്നിരുന്ന കോഴിയുടെ മേല്‍ കല്ലെറിഞായിരുന്നു. പണ്ട് കൂട്ടുകാര്‍ പറ്റിച്ച ഷാഹിദ് തന്നെയായിരുന്നു ഈ പന്തയത്തിന്റെ സൂത്രധാരന്‍. ബെഞ്ചില്‍ നിന്നും കൂട്ടുകാര്‍ വീഴ്ത്തിയതിന്റെ കാരണവും ഇത് തന്നെയാണ്. ഷാഹിദിന് കുരുട്ടു ബുദ്ധിയാണ്. ആരെയാണ് എങ്ങനെയാണ് പറ്റിക്കുക എന്ന് പറയാന്‍ പറ്റില്ല. കിണറ്റിന്കരയില്‍ നില്‍ക്കുന്ന കോഴിയെ കല്ലെറിഞ്ഞ് കിണറ്റില്‍ ചാടിക്കുക എന്ന ഈ പന്തയവും ഞങ്ങളെ പറ്റിക്കാനുള്ള ഒരടവായിരുന്നു. മൊല്ലാക്കയുടെ കോഴിയെ കല്ലെറിഞ്ഞു കിണറ്റില്‍ ചാടിച്ചാല്‍ ഞങ്ങള്‍ക്ക് മദ്രസയില്‍ ചെന്നാല്‍ നല്ല അടികിട്ടും എന്ന് മനസ്സിലാക്കിയാണ് ഷാഹിദ് ഈ കുതന്ത്രം പ്രയോഗിച്ചത്. എല്ലാവരും നിരന്നു നിന്ന് കോഴിയെ കല്ലെറിയാന്‍ തുടങ്ങി. അങ്ങനെ എന്റെ ഏറില്‍ കോഴി കിണറ്റിലേക്ക് വീണു. ഞങ്ങള്‍ ആഹ്ലാദത്തോടെ ആര്‍പ്പുവിളി തുടങ്ങി. ഇന്റര്‍വെല്‍ സമയമായിരുന്നതിനാല്‍ വീട്ടില്‍ ചായ കുടിക്കാന്‍ വന്നിരുന്ന മൊല്ലാക്ക ഇത് കണ്ടു കൊണ്ട് വന്നു. മൊല്ലാക്ക ഓടിവന്ന് കിണറ്റില്‍ നോക്കിയപ്പോള്‍ കൊഴിയതാ എന്റെയും ഷാഹിദിന്റെയും പേര് വിളിച്ചു പറയുന്നു. (ഞങ്ങള്‍ക്കങ്ങനെയാണ് തോന്നിയത്) എങ്ങനെയാടാ കോഴി കിണറ്റില്‍ വീണത്. ഞങ്ങളോടാണ് ചോദ്യം. അത് നാസര്‍ കല്ലെറിഞ്ഞിട്ടതാ..ഷാഹിദ് ഉടനെ മറുപടി കൊടുത്തു. എന്നിട്ട് കൊ ക്ക ക്കോ ക്കോ എന്നു ചിരിക്കുകയും ചെയ്തു. 'ഞാനും വിട്ടില്ല. അതേയ് ഷാഹിദ് പറഞ്ഞിട്ടാ...' 'ഷാഹിദ് പറഞ്ഞാല്‍ നീ കോഴിയെ കല്ലെറിയുമോ?' 'ഇവനാണ് ആദ്യം എറിഞ്ഞത്. ആരുടെ ഏറിനാണ് കോഴി കിണറ്റില്‍ ചാടുക എന്ന് നോക്കിയതാ...' എന്റെ കോഴിയെ വെച്ചാണോഡാ..നിന്റെയൊക്കെ പന്തയം.. ഹമുക്കീങ്ങളെ..മൊല്ലാക്ക നിന്ന് കിതച്ചു. ആരൊക്കെയോ വന്ന് കോഴിക്ക് കയറി വരാന്‍ പാകത്തില്‍ ഒരു കുട്ടയും അതില്‍ കുറെ അരിയും ചോറും പലഹാരങ്ങളും ഇട്ടു കൊടുത്തു. കോഴി കുട്ടയില്‍ കയറും, കുറെ കൊത്തിത്തിന്നും, കുട്ട അനങ്ങുന്നത് കണ്ടാല്‍ കിണറ്റിലേക്ക് തന്നെ ഇറങ്ങും. ഇങ്ങനെ കുട്ടയിലെ തീറ്റ തീര്‍ന്നു പോയപ്പോള്‍ കോഴി പിന്നെ കുട്ടയില്‍ കയറാതെയായി. ക്ഷമകെട്ട് മൊല്ലാക്കയുടെ മക്കള്‍ കോഴിക്ക് ഒരേറ് വെച്ച് കൊടുത്തെങ്കിലും ഫലമുണ്ടായില്ല. ഇന്റര്‍വെല്‍ തീര്‍ന്നപ്പോള്‍ ഞങ്ങള്‍ ക്ലാസ്സിലേക്ക് വെച്ച് പിടിപ്പിച്ചു. ക്ലാസിലെത്തിയാല്‍ മൊല്ലാക്ക നിന്നെ തല്ലിക്കൊല്ലും എന്ന് പറഞ്ഞ് എല്ലാവരും എന്നെ പേടിപ്പിച്ചു കൊണ്ടിരുന്നു. ഞാന്‍ നെഞ്ചിടിപ്പോടെ മൊല്ലാക്ക വരുന്നതും കാത്തിരുന്നു. കോഴിയെ കിട്ടിയത് കൊണ്ടോ, ഞാന്‍ പഠിക്കാന്‍ മിടുക്കനായിരുന്നത് കൊണ്ടോ എന്തോ സ്വതവേ ചൂടനായിരുന്ന മൊല്ലാക്ക എന്നെ ഒന്നും ചെയ്തില്ല. (തുടരും)
