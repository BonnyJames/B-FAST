---
title: "ഇറാന്‍ - പവനായിയും ശവമായി"
date: 2016-01-21T22:30:36
draft: false
categories: ["Society"]
tags: ['Airplanes', 'iran']
author: "boolokamtv@gmail.com"
---

<img class="aligncenter size-full wp-image-215126" src="https://cdn.boolokam.com/articles/2016/01/Khamenei-Crying.jpg" alt="Khamenei-Crying" width="620" height="349" />

അങ്ങനെ പവനായിയും ശവമായി.

ഇറാന്റെ സമുദ്രാതിര്‍ത്തി ലംഘിച്ച് പിടിയിലായ അമേരിക്കന്‍ നാവികര്‍ക്ക് ചോറും കറിയും വിളമ്പുന്ന ഇറാന്റെ റവല്യൂഷണറി ഗാര്‍ഡുകളായിരുന്നു അടുത്തിടെ ലോകമാധ്യമങ്ങളിലെ താരങ്ങള്‍. അമേരിക്കയെ വെല്ലുവിളിച്ചും ഇസ്രായേലിനെ 'തുടച്ച് നീക്കാന്‍' കോപ്പു കൂട്ടിയും നടന്നിരുന്ന അഹ്മദി നിജാദിന്റെ ഇറാന്‍ ഇന്ന് ഏറെ മാറിയിരിക്കുന്നു എന്ന് വ്യക്തമാക്കുന്നതായിരുന്നു ആ ചിത്രങ്ങള്‍. നാവികരെ തിരിച്ച് വിട്ടു കൊടുക്കാന്‍ ഇറാന്‍ കാണിച്ച വ്യഗ്രത തന്നെ മതത്തെ ഏറ്റുമുട്ടലിന്റെ പാതയാക്കുന്നതിന്റെ അനഭിലഷണീയതയെപ്പറ്റി ഇറാന്‍ പഠിച്ച ചില നല്ല പാഠങ്ങളുടെ സാക്ഷ്യപത്രമാണ്.

ജനാധിപത്യ രാഷ്ട്രമാണെങ്കിലും ശീഈ പൗരോഹിത്യത്തിന് സമഗ്രാധിപത്യമുള്ള ഭരണസംവിധാനമാണ് ഇറാന്റേത്. ഈ മതരാഷ്ട്ര സംവിധാനം ആഭ്യന്തര തലത്തിലും അന്താരാഷ്ട്ര തലത്തിലും വലിയ വിനാശമാണ് ഇറാന്റെ കാര്യത്തില്‍ സൃഷ്ടിച്ചിട്ടുള്ളത്. സുന്നി മുസ്ലിം രാഷ്ട്രങ്ങളായ സിറിയയിലെയും, യമനിലെയും, സൗദി അറേബ്യയിലെയും, സുന്നി ഭരണം നിലനല്‍ക്കുന്ന ബഹ്‌റൈനിലെയുമെല്ലാം ആഭ്യന്തരകാര്യങ്ങളില്‍ യാതൊരു ഉളുപ്പുമില്ലാതെ ഇടപെടാനും സിറിയയിലെ സുന്നികളെ വംശീയ ഉന്മൂലനം നടത്താന്‍ പോലും 'ഇസ്ലാമിക് റിപ്പബ്ലിക്കിന്' തെല്ലും മടിയുണ്ടായിട്ടില്ലെന്നതാണ് വാസ്തവം. സൗദി പൗരനായ ശീഈ പണ്ഡിതന്‍ അല്‍നിംറിനെ സൗദി കോടതി വധശിക്ഷക്ക് വിധിച്ചപ്പോള്‍ ഇറാനിലെ സൗദി എംബസ്സി തീയിട്ട് നശിപ്പിക്കപ്പെട്ട സംഭവം ഒരു ഉദാഹരണം മാത്രം.

എന്നാല്‍ മതരാഷ്ട്രീയത്തിന്റെ പിടിവാശിക്ക് വഴങ്ങാത്ത പ്രായോഗികയാഥാര്‍ത്ഥ്യങ്ങളാണ് ആണവവിഷയത്തില്‍ ഇറാനെ അടിയറവ് പറയിച്ചത്. ആണവ പദ്ധതിയുടെ പേരില്‍ ഇറാന്റെ മേല്‍ ചുമത്തപ്പെട്ടിരുന്ന ഉപരോധങ്ങള്‍ രാജ്യത്തിന് വന്‍ പ്രതിസന്ധിയാണ് സൃഷ്ടിച്ചത്. 2012 ന് ശേഷം മാത്രം എണ്ണവ്യാപാരത്തിനുള്ള വിലക്ക് കൊണ്ട് 160 ബില്യണ്‍ ഡോളറിന്റെ നഷ്ടമുണ്ടായി. 100 ബില്യണ്‍ ഡോളറിന്റെ വിദേശ ആസ്തികള്‍ മരവിപ്പിക്കപ്പെട്ടു. വിദേശ രാജ്യങ്ങളുമായുള്ള വ്യാപാര നിയന്ത്രണങ്ങള്‍ മൂലം വിമാനങ്ങളുടെ സ്‌പെയര്‍ പാര്‍ട്‌സുകള്‍ പോലും ലഭ്യമല്ലാതിരുന്നതിനാല്‍ വിമാന ദുരന്തങ്ങള്‍ തുടര്‍ക്കഥയായി. കറന്‍സിയുടെ മൂല്യം കുത്തനെ ഇടിഞ്ഞു.

ഇതിനെല്ലാം പുറമെ അന്താരാഷ്ട്ര വിപണിയില്‍ എണ്ണക്ക് ഇറാന്‍ ബ്ലാക്കില്‍ വിറ്റിരുന്നതിനേക്കാള്‍ വിലയിടിഞ്ഞതാണ് ഇറാന്റെ നടുവൊടിച്ചത്. ഇനിയും നോക്കിയിരുന്നാല്‍ ബാരലിന് 10 ഡോളറിന് വില്‍ക്കേണ്ടി വരുമെന്ന സ്ഥിതി വിശേഷമാണ് ഇറാനെ മര്യാദക്കാരനാക്കിയത്. അന്താരാഷ്ട്ര ആണവോര്‍ജ്ജ ഏജന്‍സിയുടെ (IAEA) വരച്ച വരയില്‍ നിന്ന് ഗുഡ് സര്‍ട്ടിഫിക്കറ്റ് നേടിയെടുത്താണ് ഇറാന്‍ ഉപരോധത്തില്‍ നിന്ന് തലയൂരിയത്. അതും പോരാഞ്ഞ് ഉപരോധം നീക്കുന്നതിന്റെ തലേന്ന് ചാരവൃത്തിക്ക് തടവിലായിരുന്ന നാല് അമേരിക്കന്‍ പൗരന്മാരെ കൂടി സ്വതന്ത്രരാക്കി ഇറാന്‍ പഠിച്ച പാഠങ്ങള്‍ ഏത്തമിട്ടു പറഞ്ഞു.

ഇതിന്റെയൊക്കെ വല്ല ആവശ്യമുണ്ടായിരുന്നോയെന്ന് ആയത്തൊല്ലയോട് ചോദിച്ചിട്ട് കാര്യമില്ലല്ലോ. ഇറാന്‍ സാമ്പത്തികമായി മെച്ചപ്പെടുന്നത് മേഖലയിലെ ശീഈ വിധ്വംസകപ്രവര്‍ത്തനങ്ങളെ ശക്തിപ്പെടുത്തുമെന്ന ആശങ്ക ഉയരുന്നുണ്ടെങ്കിലും ആണവവിഷയത്തില്‍ ഇറാന്‍ ഒതുങ്ങിയത് ലോകസമാധാനത്തിന് ഗുണം ചെയ്യുമെന്ന കാര്യത്തില്‍ സംശയമില്ല. ഇറാന് ആണവായുധം ലഭിക്കുന്നത് യഥാര്‍ത്ഥത്തില്‍ സൗദി അറേബ്യയടക്കമുള്ള സുന്നി രാജ്യങ്ങള്‍ക്ക് വന്‍ ഭീഷണിയാണെന്ന് സമകാലീന സംഭവങ്ങള്‍ വ്യക്തമാക്കുന്നു. ആണവ നിലയങ്ങള്‍ മൂലമുണ്ടാകുന്ന പാരിസ്ഥിതിക പ്രശ്‌നങ്ങളും ദുരന്തസാധ്യതകളും മറ്റൊരു വശത്ത്. ഇറാനെ മെരുക്കാന്‍ നിലവിലെ സാഹചര്യത്തില്‍ മേഖലയിലെ മറ്റ് രാജ്യങ്ങള്‍ക്ക് കെല്പില്ലെന്നിരിക്കെ ഈ നേട്ടത്തിന് പിന്നില്‍ പ്രവര്‍ത്തിച്ച പാശ്ചാത്യ രാജ്യങ്ങള്‍ക്ക് ഒരു താങ്ക്‌സ് പറയുന്നത് കൊണ്ട് കുഴപ്പമില്ലെന്നാണ് എന്റെ പക്ഷം. പോരാത്തതിന് ഇറാനിലെ പാവങ്ങളും കഞ്ഞി കുടിച്ച് പോകട്ടെ.


![ഇറാന്‍ - പവനായിയും ശവമായി](https://cdn.boolokam.com/articles/2016/01/Khamenei-Crying.jpg)അങ്ങനെ പവനായിയും ശവമായി. ഇറാന്റെ സമുദ്രാതിര്‍ത്തി ലംഘിച്ച് പിടിയിലായ അമേരിക്കന്‍ നാവികര്‍ക്ക് ചോറും കറിയും വിളമ്പുന്ന ഇറാന്റെ റവല്യൂഷണറി ഗാര്‍ഡുകളായിരുന്നു അടുത്തിടെ ലോകമാധ്യമങ്ങളിലെ താരങ്ങള്‍. അമേരിക്കയെ വെല്ലുവിളിച്ചും ഇസ്രായേലിനെ 'തുടച്ച് നീക്കാന്‍' കോപ്പു കൂട്ടിയും നടന്നിരുന്ന അഹ്മദി നിജാദിന്റെ ഇറാന്‍ ഇന്ന് ഏറെ മാറിയിരിക്കുന്നു എന്ന് വ്യക്തമാക്കുന്നതായിരുന്നു ആ ചിത്രങ്ങള്‍. നാവികരെ തിരിച്ച് വിട്ടു കൊടുക്കാന്‍ ഇറാന്‍ കാണിച്ച വ്യഗ്രത തന്നെ മതത്തെ ഏറ്റുമുട്ടലിന്റെ പാതയാക്കുന്നതിന്റെ അനഭിലഷണീയതയെപ്പറ്റി ഇറാന്‍ പഠിച്ച ചില നല്ല പാഠങ്ങളുടെ സാക്ഷ്യപത്രമാണ്. ജനാധിപത്യ രാഷ്ട്രമാണെങ്കിലും ശീഈ പൗരോഹിത്യത്തിന് സമഗ്രാധിപത്യമുള്ള ഭരണസംവിധാനമാണ് ഇറാന്റേത്. ഈ മതരാഷ്ട്ര സംവിധാനം ആഭ്യന്തര തലത്തിലും അന്താരാഷ്ട്ര തലത്തിലും വലിയ വിനാശമാണ് ഇറാന്റെ കാര്യത്തില്‍ സൃഷ്ടിച്ചിട്ടുള്ളത്. സുന്നി മുസ്ലിം രാഷ്ട്രങ്ങളായ സിറിയയിലെയും, യമനിലെയും, സൗദി അറേബ്യയിലെയും, സുന്നി ഭരണം നിലനല്‍ക്കുന്ന ബഹ്‌റൈനിലെയുമെല്ലാം ആഭ്യന്തരകാര്യങ്ങളില്‍ യാതൊരു ഉളുപ്പുമില്ലാതെ ഇടപെടാനും സിറിയയിലെ സുന്നികളെ വംശീയ ഉന്മൂലനം നടത്താന്‍ പോലും 'ഇസ്ലാമിക് റിപ്പബ്ലിക്കിന്' തെല്ലും മടിയുണ്ടായിട്ടില്ലെന്നതാണ് വാസ്തവം. സൗദി പൗരനായ ശീഈ പണ്ഡിതന്‍ അല്‍നിംറിനെ സൗദി കോടതി വധശിക്ഷക്ക് വിധിച്ചപ്പോള്‍ ഇറാനിലെ സൗദി എംബസ്സി തീയിട്ട് നശിപ്പിക്കപ്പെട്ട സംഭവം ഒരു ഉദാഹരണം മാത്രം. എന്നാല്‍ മതരാഷ്ട്രീയത്തിന്റെ പിടിവാശിക്ക് വഴങ്ങാത്ത പ്രായോഗികയാഥാര്‍ത്ഥ്യങ്ങളാണ് ആണവവിഷയത്തില്‍ ഇറാനെ അടിയറവ് പറയിച്ചത്. ആണവ പദ്ധതിയുടെ പേരില്‍ ഇറാന്റെ മേല്‍ ചുമത്തപ്പെട്ടിരുന്ന ഉപരോധങ്ങള്‍ രാജ്യത്തിന് വന്‍ പ്രതിസന്ധിയാണ് സൃഷ്ടിച്ചത്. 2012 ന് ശേഷം മാത്രം എണ്ണവ്യാപാരത്തിനുള്ള വിലക്ക് കൊണ്ട് 160 ബില്യണ്‍ ഡോളറിന്റെ നഷ്ടമുണ്ടായി. 100 ബില്യണ്‍ ഡോളറിന്റെ വിദേശ ആസ്തികള്‍ മരവിപ്പിക്കപ്പെട്ടു. വിദേശ രാജ്യങ്ങളുമായുള്ള വ്യാപാര നിയന്ത്രണങ്ങള്‍ മൂലം വിമാനങ്ങളുടെ സ്‌പെയര്‍ പാര്‍ട്‌സുകള്‍ പോലും ലഭ്യമല്ലാതിരുന്നതിനാല്‍ വിമാന ദുരന്തങ്ങള്‍ തുടര്‍ക്കഥയായി. കറന്‍സിയുടെ മൂല്യം കുത്തനെ ഇടിഞ്ഞു. ഇതിനെല്ലാം പുറമെ അന്താരാഷ്ട്ര വിപണിയില്‍ എണ്ണക്ക് ഇറാന്‍ ബ്ലാക്കില്‍ വിറ്റിരുന്നതിനേക്കാള്‍ വിലയിടിഞ്ഞതാണ് ഇറാന്റെ നടുവൊടിച്ചത്. ഇനിയും നോക്കിയിരുന്നാല്‍ ബാരലിന് 10 ഡോളറിന് വില്‍ക്കേണ്ടി വരുമെന്ന സ്ഥിതി വിശേഷമാണ് ഇറാനെ മര്യാദക്കാരനാക്കിയത്. അന്താരാഷ്ട്ര ആണവോര്‍ജ്ജ ഏജന്‍സിയുടെ (IAEA) വരച്ച വരയില്‍ നിന്ന് ഗുഡ് സര്‍ട്ടിഫിക്കറ്റ് നേടിയെടുത്താണ് ഇറാന്‍ ഉപരോധത്തില്‍ നിന്ന് തലയൂരിയത്. അതും പോരാഞ്ഞ് ഉപരോധം നീക്കുന്നതിന്റെ തലേന്ന് ചാരവൃത്തിക്ക് തടവിലായിരുന്ന നാല് അമേരിക്കന്‍ പൗരന്മാരെ കൂടി സ്വതന്ത്രരാക്കി ഇറാന്‍ പഠിച്ച പാഠങ്ങള്‍ ഏത്തമിട്ടു പറഞ്ഞു. ഇതിന്റെയൊക്കെ വല്ല ആവശ്യമുണ്ടായിരുന്നോയെന്ന് ആയത്തൊല്ലയോട് ചോദിച്ചിട്ട് കാര്യമില്ലല്ലോ. ഇറാന്‍ സാമ്പത്തികമായി മെച്ചപ്പെടുന്നത് മേഖലയിലെ ശീഈ വിധ്വംസകപ്രവര്‍ത്തനങ്ങളെ ശക്തിപ്പെടുത്തുമെന്ന ആശങ്ക ഉയരുന്നുണ്ടെങ്കിലും ആണവവിഷയത്തില്‍ ഇറാന്‍ ഒതുങ്ങിയത് ലോകസമാധാനത്തിന് ഗുണം ചെയ്യുമെന്ന കാര്യത്തില്‍ സംശയമില്ല. ഇറാന് ആണവായുധം ലഭിക്കുന്നത് യഥാര്‍ത്ഥത്തില്‍ സൗദി അറേബ്യയടക്കമുള്ള സുന്നി രാജ്യങ്ങള്‍ക്ക് വന്‍ ഭീഷണിയാണെന്ന് സമകാലീന സംഭവങ്ങള്‍ വ്യക്തമാക്കുന്നു. ആണവ നിലയങ്ങള്‍ മൂലമുണ്ടാകുന്ന പാരിസ്ഥിതിക പ്രശ്‌നങ്ങളും ദുരന്തസാധ്യതകളും മറ്റൊരു വശത്ത്. ഇറാനെ മെരുക്കാന്‍ നിലവിലെ സാഹചര്യത്തില്‍ മേഖലയിലെ മറ്റ് രാജ്യങ്ങള്‍ക്ക് കെല്പില്ലെന്നിരിക്കെ ഈ നേട്ടത്തിന് പിന്നില്‍ പ്രവര്‍ത്തിച്ച പാശ്ചാത്യ രാജ്യങ്ങള്‍ക്ക് ഒരു താങ്ക്‌സ് പറയുന്നത് കൊണ്ട് കുഴപ്പമില്ലെന്നാണ് എന്റെ പക്ഷം. പോരാത്തതിന് ഇറാനിലെ പാവങ്ങളും കഞ്ഞി കുടിച്ച് പോകട്ടെ.
