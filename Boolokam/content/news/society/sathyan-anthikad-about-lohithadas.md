---
title: "ഗസ്റ്റ്ഹൗസിലെ ഏതു മുറിയിൽചെന്നാലും അവിടെ ലോഹി ഇരിക്കുന്നതുപോലെ തോന്നും"
date: 2021-06-29T06:38:25
draft: false
categories: ["Society"]
tags: ['Aaron Judge', 'lohithadas', 'malayalam cinema', 'sathyan anthikad']
author: "Beaumaris"
---

<strong>ലോഹിതദാസിന്റെ ചരമവാര്‍ഷിക ദിനത്തില്‍ അദ്ദേഹത്തെപ്പറ്റി സത്യന്‍അന്തിക്കാട് എഴുതിയ പഴയ ഒരു ഓര്‍മ്മകുറിപ്പ്......</strong>

<strong>സൗഹൃദങ്ങളുടെ സൂര്യന്‍ </strong>

ലോഹിതദാസിന്റെ അനുസ്മരണച്ചടങ്ങിൽ ഞാൻ പങ്കെടുക്കാറില്ല. ടി.വി. ചാനലുകളിൽ നിന്ന് ലോഹിയെക്കുറിച്ച് എന്തെങ്കിലും പറയണമെന്നു പറഞ്ഞാലും വല്ല മുടന്തൻ ന്യായവും പറഞ്ഞ് ഒഴിഞ്ഞുമാറും. കാരണം ലോഹിതദാസ് ഈലോകം വിട്ടുപോയെന്നു വിശ്വസിക്കാൻ എന്റെ മനസ്സ് ഇതുവരെ സമ്മതിച്ചിട്ടില്ല.കണ്ണടച്ചാൽ ഇപ്പോഴും കാണാം ആ സാന്നിധ്യം. താടി ഉഴിഞ്ഞുകൊണ്ടുള്ള ആ കുസൃതിച്ചിരി, ഏതെങ്കിലും വിഷയത്തെപ്പറ്റി സംസാരിക്കാൻ തുടങ്ങിയാൽ അഗാധമായി അതിലേക്കിറങ്ങിച്ചെന്നുള്ള സംഭാഷണം.ലോഹി ചിലപ്പോൾ ഒരു കുട്ടിയായി മാറും. മറ്റുചിലപ്പോൾ രക്ഷിതാവും ഗുരുനാഥനുമാകും. എന്തും തുറന്നുപറയാവുന്ന ചങ്ങാതിയും.

കുടുംബപുരാണം എന്ന സിനിമയിലൂടെയാണ് ഞങ്ങൾ സുഹൃത്തുക്കളാകുന്നത്. തനിയാവർത്തനവും എഴുതാപ്പുറങ്ങളുമായിരുന്നു ലോഹി അതിനു മുൻപ് എഴുതിയ സിനിമകൾ.സെൻട്രൽ പിക്‌ചേഴ്‌സിനുവേണ്ടിയുള്ള സിനിമയെപ്പറ്റി ആലോചിച്ചപ്പോൾ ഞാൻ നിർമ്മാതാക്കളോട് പറഞ്ഞു.''ശ്രീനിവാസൻ തിരക്കിലാണ്, ലോഹിതദാസ് എഴുതുമോ നമ്മുടെ തിരക്കഥ''. എഴുതാപ്പുറങ്ങൾ സെൻട്രൽ പിക്‌ചേഴ്‌സായിരുന്നു നിർമ്മിച്ചത്. അവർ അപ്പോൾതന്നെ ലോഹിയുമായി ബന്ധപ്പെട്ടു. സത്യനുമായൊന്നു നേരിട്ടു സംസാരിക്കട്ടെയെന്ന് ലോഹി പറഞ്ഞു.

കോട്ടയത്തുനിന്ന് തൃശ്ശൂർക്കുള്ള മടക്കയാത്രയിലായിരുന്നു ഞാൻ. ചാലക്കുടിയിലെ ഒരു ഹോട്ടലിന്റെ റിസപ്ഷനിൽ കാത്തുനിൽക്കാമെന്ന് ലോഹി പറഞ്ഞു. അന്നാണ് ആദ്യമായി നേരിട്ടു കാണുന്നത്.ഞാൻ ഹോട്ടലിൽ എത്തുമ്പോൾ ലോഹി മുറ്റത്തുതന്നെ നിൽപ്പുണ്ടായിരുന്നു. ചെറിയൊരു കുടയും കക്ഷത്തുവെച്ച് മുണ്ട് മാടിക്കുത്തി ഒരു തനി നാട്ടിൻപുറത്തുകാരൻ. ഒരൊറ്റ ദിവസംകൊണ്ട് ഒരുപാട് വർഷത്തെ പരിചയമുള്ളവരായി മാറി ഞങ്ങൾ.
''തമാശ എനിക്ക് അത്ര വഴങ്ങുന്നതല്ല'' ലോഹി പറഞ്ഞു.

കുടുംബസിനിമകളാണെങ്കിലും നർമ്മത്തിലൂടെ കഥപറയുകയെന്നതായിരുന്നു എന്റെ രീതി. നിത്യജീവിതത്തിലുണ്ടാകുന്ന താമശകൾ മതി നമുക്കെന്ന് ഞാൻ പറഞ്ഞു.ആ ധൈര്യത്തിലാണ് കുടുംബപുരാണം എഴുതുന്നത്. അതിലെ ബാലചന്ദ്രമേനോന്റെ കഥാപാത്രവും കുഞ്ഞമ്മയെന്ന വേലക്കാരിയായി വന്ന ഫിലോമിനയുമൊക്കെ തിയ്യറ്ററുകളിൽ വലിയ പൊട്ടിച്ചിരിയാണുണ്ടാക്കിയത്.
കുടുംബപുരാണം മാത്രമല്ല, ലോഹി എനിക്കുവേണ്ടി എഴുതിയ എല്ലാ സിനിമകളിലും നിലവാരമുള്ള ഒട്ടേറെ തമാശകളുണ്ടായിരുന്നു. സസ്‌നേഹവും, തൂവൽക്കൊട്ടാരവും വീണ്ടും ചില വീട്ടുകാര്യങ്ങളുമൊക്കെ വലിയ വിജയമായി മാറിയത് ലോഹിയുടെ ഒതുക്കമുള്ള രചനകൊണ്ടുകൂടിയായിരുന്നു.

കനൽക്കാറ്റിലെ മമ്മൂട്ടിയുടെ നത്തുനാരായണനും കെ.പി.എ.സി. ലളിതയുടെ ഓമനയുമൊക്കെ വേദനകൾക്കിടയിലും പുഞ്ചിരി സമ്മാനിച്ച കഥാപാത്രങ്ങളാണ്.എഴുത്തുകാരനും സംവിധായകനും എന്നതിനപ്പുറമായിരുന്നു ഞങ്ങളുടെ ബന്ധം. അന്നൊക്കെ മനസ്സിനെന്തെങ്കിലും പ്രയാസം തോന്നിയാൽ വണ്ടിയുമെടുത്ത് നേരെ ഷൊറണൂരിൽ ചെല്ലും. കുറെ നേരം ലോഹിതദാസുമായി സംസാരിച്ചാൽ പ്രയാസമൊക്കെ മഞ്ഞുപോലെ ഉരുകും. തിരിച്ചും അങ്ങനെതന്നെ.

പ്രതീക്ഷിച്ചിരിക്കാത്ത നേരത്ത് ലോഹിയുടെ ഒരു വിളിവരും ''ഒന്നിങ്ങോട്ടിറങ്ങുമോ''. ചെല്ലുമ്പോൾ ഒന്നുകിൽ വ്യക്തിപരമായ എന്തെങ്കിലും സങ്കടങ്ങൾ അല്ലെങ്കിൽ തിരക്കഥയിൽ. അതു മറ്റു സംവിധായകർക്കുവേണ്ടി എഴുതുന്നതാകും. ഒരു പ്രതിസന്ധി. തിരിച്ചു പോകുമ്പോഴേക്കും മുഖം തെളിഞ്ഞിട്ടുണ്ടാകും. എന്നിട്ട് എന്നെ സന്തോഷിപ്പിക്കാൻ വേണ്ടി പറയും, ''സത്യൻ വന്നാൽ ഒരു സൂര്യൻ ഉദിച്ചപോലെയാണ്''. വാസ്തവത്തിൽ ലോഹിയായിരുന്നു സൂര്യൻ. എനിക്കുമാത്രമല്ല, പരിചയപ്പെട്ടിട്ടുള്ള ഓരോരുത്തർക്കും.

ഓർമ്മച്ചെപ്പ് എന്ന സിനിമ വേണ്ടരീതിയിൽ വിജയിക്കാതെ വന്നപ്പോൾ പെട്ടെന്ന് വലിയൊരു മൗനത്തിൽപ്പെട്ടതുപോലെയായി ലോഹിതദാസ്. പതിവിലും വലിയ വിഷാദം. ''എല്ലാവരും ചോദിക്കുന്നു, എഴുതിയാൽ പോരേ എന്തിനാണ് സംവിധാനം ചെയ്യുന്നത് എന്ന്''. അതായിരുന്നു ലോഹിയുടെ ഏറ്റവും വലിയ സങ്കടം.ഭൂതക്കണ്ണാടിയെന്ന അതിമനോഹരചിത്രം സംവിധാനം ചെയ്ത ആളല്ലേ ലോഹി. ബോക്‌സ് ഓഫീസിലെ വിജയം മാത്രം നോക്കി മാർക്കിടുന്നവരോട് പ്രതികരിക്കാൻ പോകേണ്ട. കൂടുതൽ നല്ല സിനിമയുണ്ടാക്കി കാണിച്ചുകൊടുത്താൽ മതിയെന്നു പറഞ്ഞ് ഞാൻ ആശ്വസിപ്പിച്ചു.

എങ്കിലും കേരളത്തിൽനിന്ന് കുറച്ചുദിവസത്തേക്കൊന്ന് മാറിനിന്നാൽ കൊള്ളാമെന്ന് ലോഹി പറഞ്ഞു. ഒരു കഥ ചർച്ചചെയ്യാനെന്ന വ്യാജേന മുങ്ങാം. അങ്ങനെയാണ് ഞങ്ങൾ പോണ്ടിച്ചേരിയിലെ അരവിന്ദാശ്രമത്തിനടുത്ത് 'ആരോവിൽ' എന്ന സങ്കേതത്തിലെത്തുന്നത്. വിദേശികളും പല നാടുകളിൽനിന്നെത്തുന്ന സഞ്ചാരികളുമാണ് അവിടെ താമസം. പരിചയക്കാരെന്നല്ല മലയാളം അറിയാവുന്നവർ പോലും അവിടില്ല. ഞങ്ങൾ രണ്ട് സൈക്കിളുകൾ ഒരു മാസത്തേയ്ക്ക് വാടകയ്‌ക്കെടുത്തു. വിദേശികളോട് മത്സരിക്കാൻ വേഷവിധാനം മാറ്റി.

രണ്ടുപേരും ബർമുഡയും ടി ഷർട്ടും വാങ്ങി. ജീവിതത്തിലാദ്യമാണ് അത്തരം വേഷം ഞാൻ ധരിക്കുന്നത്. അറിയാത്ത വഴികളിലൂടെ സൈക്കിൾ ഓടിച്ചും, പരദൂഷണം പറഞ്ഞും വായിച്ചും കഥകൾ കൈമാറിയും മനസ്സമാധാനത്തോടെ ഉറങ്ങിയും കുറെ ദിവസങ്ങൾ . സങ്കടങ്ങളൊക്കെ മറന്ന് മനസ്സു പിന്നെയും ഉണർന്നു. ആ ഉണർവിൽ നിന്നാണ് 'വീണ്ടും ചില വീട്ടുകാര്യങ്ങളു'ടെ ജനനം. തിരിച്ചുവന്ന ഉടനെ ലോഹി അതിന്റെ തിരക്കഥ എഴുതി. ഗൃഹലക്ഷ്മിക്കുവേണ്ടി പി.വി. ഗംഗാധരനാണ് ആ സിനിമ നിർമ്മിച്ചത്. സിനിമയിൽ ഒരു സംവിധായകന്റെ കഥാപാത്രമുണ്ടായിരുന്നു. ജയറാം അവസരം ചോദിച്ചു ചെല്ലുന്ന സീനിനുവേണ്ടിയാണ് ''ഫാസിലിനെ വിളിച്ചു ചോദിച്ചാലോ അഭിനയിക്കുമോയെന്ന്?'' ''ഫാസിൽ സമ്മതിക്കില്ല''ഞാൻ പറഞ്ഞു.

''അത് ലോഹിതന്നെ അഭിനയിച്ചാൽ മതി''. എന്റെ നിർബന്ധത്തിനു വഴങ്ങി ലോഹി നടനായും അതിൽ പ്രത്യക്ഷപ്പെട്ടു. വീണ്ടും ചില വീട്ടുകാര്യങ്ങളായിരുന്നു പുറത്തൊരു സംവിധായകനുവേണ്ടി ലോഹി എഴുതിയ അവസാന തിരക്കഥ. ലക്കിടിയിൽ അമരാവതി എന്ന വീടിന്റെ സ്വകാര്യതയിൽ ആകാശത്തിനു താഴെയുള്ള എല്ലാ കാര്യങ്ങളേയും കുറിച്ച് സംസാരിച്ച് ഒരുപാട് രാപകലുകൾ ഞങ്ങൾ ചെലവഴിച്ചിട്ടുണ്ട്. പഴയയൊരു മനയായിരുന്നു ആ വീട്. മുറികൾ ബാത്ത് റൂം അറ്റാച്ഡായിരുന്നില്ല. പൊതുവെ ഭൂതപ്രേതങ്ങളെ പേടിയായതുകൊണ്ട് ഞാൻ ലോഹിതദാസിന്റെ മുറിയിൽ തന്നെയാണ് ഉറങ്ങാൻ കിടക്കുക. രാത്രി എപ്പോഴെങ്കിലും ഒന്ന് ബാത്ത് റൂമിൽ പോകാൻ തോന്നിയാൽ ലോഹിയെ വിളിച്ചുണർത്തും. പുറത്തെ വരാന്തയോട് ചേർന്നാണ് ബാത്ത് റൂം. എന്നോടൊപ്പം പുറത്തുവന്ന് ഉറക്കച്ചടവോടെ ഒരു സിഗരറ്റും കത്തിച്ച് കാവൽ നിൽക്കുമ്പോൾ എന്നെ കളിയാക്കും''വലിയ സംവിധായകനാണത്രേ, മൂത്രമൊഴിക്കാൻ പോകാൻ കൂട്ടുവേണം''.

ഒരിക്കൽ മറ്റൊരു എഴുത്തുകാരൻ എഴുതുന്ന ഒരു സിനിമയുടെ തിരക്കഥാ ചർച്ചയുമായി ഞാൻ എറണാകുളത്തൊരു ഹോട്ടലിൽ താമസിക്കുന്നു. എഴുത്തുകാരൻ എഴുതുന്ന സീനുകളൊന്നും എന്റെ പ്രതീക്ഷയ്‌ക്കൊത്തു ഉയരുന്നില്ല. ഷൂട്ടിങ് ദിവസം തീരുമാനിച്ചുകഴിഞ്ഞിരുന്നു. എനിക്കാകെ വേവലാതിയായി. ലോഹി സ്വന്തം സിനിമയുടെ പണികളുമായി മദ്രാസിലാണ്. ബേജാറോടെ ഞാൻ വിളിച്ചു. എന്റെ ശബ്ദത്തിലെ ടെൻഷൻ ലോഹി തിരിച്ചറിഞ്ഞു. നിർമ്മാതാവിനെ വിളിച്ച് പടം നിർത്തിയാലോ എന്നുവരെ എത്തിയിരുന്നു എന്റെ ചിന്ത. ലോഹിതദാസ് പറഞ്ഞു ഒന്നും വേണ്ട, ആ കഥയിൽ നല്ലൊരു സിനിമയ്ക്ക് സ്‌കോപ്പുണ്ട്. സത്യൻ അത് എന്നോട് നന്നായി പറഞ്ഞിട്ടുമുണ്ട്. അത്, ആ പറഞ്ഞ ഓർഡറിൽ സ്വയം ഒന്ന് എഴുതിനോക്ക്. അടുത്ത ആഴ്ച ഞാൻ നാട്ടിൽ വരും. അതിനുള്ളിൽ ശരിയായിട്ടില്ലെങ്കിൽ രാത്രിയും പകലുമിരുന്ന് ഞാനത് പൂർത്തിയാക്കിത്തരാം, ഒരാളുമറിയാതെ തന്നെ'' അതൊരു വല്ലാത്ത കരുത്തായിരുന്നു. ലോഹി വന്നു ശരിയാക്കിത്തരും എന്ന വിശ്വാസത്തിൽ ഞാനെഴുതി. മദ്രാസിൽ നിന്ന് തിരിച്ചെത്തിയപ്പോൾ അതു വായിച്ചിട്ട് ലോഹി പറഞ്ഞു ''ഇതുമതി, ഞാൻ കൈവെയ്‌ക്കേണ്ട ആവശ്യമില്ല. നല്ല സിനിമയായിരിക്കും''. അതു നല്ല സിനിമയും നല്ല വിജയവുമായി മാറി. ലോഹിതദാസ് ഉണ്ടെന്ന ധൈര്യമായിരുന്നു അതിന്റെ പിൻബലം.

ഷൊറണൂർ ഗസ്റ്റ് ഹൗസ് ആണ് ഞങ്ങളുടെ സ്ഥിരം സങ്കേതം. അവിടെയെത്തിയാൽ സ്വന്തം വീടിനേക്കാൾ സ്വാതന്ത്ര്യമാണ് ലോഹിക്ക്. ഷർട്ടൊക്കെ അഴിച്ചിട്ട് കാരണവരെ പോലെ നടക്കും. അടുക്കളയിൽ കയറി പാചകം ചെയ്യും. ഗസ്റ്റ് ഹൗസിലെ ജീവനക്കാരൻ ഉണ്ണിയും ഒരു വീട്ടുകാരനായേ ലോഹിയെ കണ്ടിട്ടുള്ളൂ. രാത്രി വളരെ വൈകുംവരെ ഗസ്റ്റ് ഹൗസിന്റെ വരാന്തയിൽ ഞങ്ങൾ വർത്തമാനം പറഞ്ഞിരിക്കും. സംസാരത്തിൽ സിനിമയും കഥയുമൊക്കെ വളരെ കുറച്ചേ കടന്നുവരൂ. കൂടുതലും ജീവിതം തന്നെയാകും വിഷയം. കടന്നുവന്ന വഴികൾ, അനുഭവങ്ങളിലെ കയ്പും മധുരവും, പ്രണയം... ഇതൊക്കെ പരസ്പരം കൈമാറും.

ചില വൈകുന്നേരങ്ങളിൽ ലോഹി പറയും നമുക്ക് ഭാരതപ്പുഴവരെ നടക്കാം. സുഭാഷ് ഹോട്ടലിൽ നിന്ന് ചായയും പരിപ്പുവടയും കഴിച്ച് ചെറുതുരുത്തി പാലത്തിന്റെ അടിയിലൂടെ പുഴയോരത്തിറങ്ങും. കുറെ നടന്ന് ആളൊഴിഞ്ഞ ഇടംനോക്കി മണൽപ്പുറത്തിരിക്കും. ചിലപ്പോൾ വെള്ളത്തിലിറങ്ങി വെറുതെ കിടക്കും. ഇളം ചൂടുണ്ടാകും പുഴയിലെ വെള്ളത്തിന്. അപ്പോഴാകും പുതിയൊരു കഥ മനസ്സിൽ മിന്നുന്നത്. പിന്നെ അതിന്റെ തുമ്പുപിടിച്ചാകും സംസാരം. രാത്രി നാട്ടുവെളിച്ചത്തിൽ തിരിച്ചുള്ള നടത്തം. ഇതൊന്നും ഈ ജന്മം മറക്കാൻ സാധിക്കുന്നതല്ല.

ഇപ്പോൾ ഞാൻ ചെറുതുരുത്തി പാലം കടന്ന് വടക്കോട്ടധികം പോകാറില്ല. ഷൊറണൂർ ഗസ്റ്റ് ഹൗസിൽ താമസിക്കാറില്ല. 'ഭാഗ്യദേവത' മനസ്സിൽ തെളിഞ്ഞ സമയത്ത് ഒരു പരീക്ഷണം നടത്തിയതാണ്. ഷൊറണൂരിൽ ഇരുന്ന് എഴുതാമെന്നു കരുതി അവിടംവരെ പോയി. ഗസ്റ്റ്ഹൗസിലെ ഏതു മുറിയിൽചെന്നാലും അവിടെ ലോഹി ഇരിക്കുന്നതുപോലെ തോന്നും. ഇടനാഴിയിൽ, അടുക്കളയിൽ, വരാന്തയിൽ, മുറ്റത്ത്, എന്തിന് ഭാരതപ്പുഴയുടെ മണൽപ്പരപ്പിൽ പോലും ആ സാന്നിധ്യം ഉള്ളതുപോലെ.
ഇല്ല, ലോഹി നമ്മെ വിട്ടുപോയിട്ടില്ല, പോകാൻ ലോഹിക്ക് കഴിയുകയുമില്ല.......
**ലോഹിതദാസിന്റെ ചരമവാര്‍ഷിക ദിനത്തില്‍ അദ്ദേഹത്തെപ്പറ്റി സത്യന്‍അന്തിക്കാട് എഴുതിയ പഴയ ഒരു ഓര്‍മ്മകുറിപ്പ്......** **സൗഹൃദങ്ങളുടെ സൂര്യന്‍** ലോഹിതദാസിന്റെ അനുസ്മരണച്ചടങ്ങിൽ ഞാൻ പങ്കെടുക്കാറില്ല. ടി.വി. ചാനലുകളിൽ നിന്ന് ലോഹിയെക്കുറിച്ച് എന്തെങ്കിലും പറയണമെന്നു പറഞ്ഞാലും വല്ല മുടന്തൻ ന്യായവും പറഞ്ഞ് ഒഴിഞ്ഞുമാറും. കാരണം ലോഹിതദാസ് ഈലോകം വിട്ടുപോയെന്നു വിശ്വസിക്കാൻ എന്റെ മനസ്സ് ഇതുവരെ സമ്മതിച്ചിട്ടില്ല.കണ്ണടച്ചാൽ ഇപ്പോഴും കാണാം ആ സാന്നിധ്യം. താടി ഉഴിഞ്ഞുകൊണ്ടുള്ള ആ കുസൃതിച്ചിരി, ഏതെങ്കിലും വിഷയത്തെപ്പറ്റി സംസാരിക്കാൻ തുടങ്ങിയാൽ അഗാധമായി അതിലേക്കിറങ്ങിച്ചെന്നുള്ള സംഭാഷണം.ലോഹി ചിലപ്പോൾ ഒരു കുട്ടിയായി മാറും. മറ്റുചിലപ്പോൾ രക്ഷിതാവും ഗുരുനാഥനുമാകും. എന്തും തുറന്നുപറയാവുന്ന ചങ്ങാതിയും. കുടുംബപുരാണം എന്ന സിനിമയിലൂടെയാണ് ഞങ്ങൾ സുഹൃത്തുക്കളാകുന്നത്. തനിയാവർത്തനവും എഴുതാപ്പുറങ്ങളുമായിരുന്നു ലോഹി അതിനു മുൻപ് എഴുതിയ സിനിമകൾ.സെൻട്രൽ പിക്‌ചേഴ്‌സിനുവേണ്ടിയുള്ള സിനിമയെപ്പറ്റി ആലോചിച്ചപ്പോൾ ഞാൻ നിർമ്മാതാക്കളോട് പറഞ്ഞു.''ശ്രീനിവാസൻ തിരക്കിലാണ്, ലോഹിതദാസ് എഴുതുമോ നമ്മുടെ തിരക്കഥ''. എഴുതാപ്പുറങ്ങൾ സെൻട്രൽ പിക്‌ചേഴ്‌സായിരുന്നു നിർമ്മിച്ചത്. അവർ അപ്പോൾതന്നെ ലോഹിയുമായി ബന്ധപ്പെട്ടു. സത്യനുമായൊന്നു നേരിട്ടു സംസാരിക്കട്ടെയെന്ന് ലോഹി പറഞ്ഞു. കോട്ടയത്തുനിന്ന് തൃശ്ശൂർക്കുള്ള മടക്കയാത്രയിലായിരുന്നു ഞാൻ. ചാലക്കുടിയിലെ ഒരു ഹോട്ടലിന്റെ റിസപ്ഷനിൽ കാത്തുനിൽക്കാമെന്ന് ലോഹി പറഞ്ഞു. അന്നാണ് ആദ്യമായി നേരിട്ടു കാണുന്നത്.ഞാൻ ഹോട്ടലിൽ എത്തുമ്പോൾ ലോഹി മുറ്റത്തുതന്നെ നിൽപ്പുണ്ടായിരുന്നു. ചെറിയൊരു കുടയും കക്ഷത്തുവെച്ച് മുണ്ട് മാടിക്കുത്തി ഒരു തനി നാട്ടിൻപുറത്തുകാരൻ. ഒരൊറ്റ ദിവസംകൊണ്ട് ഒരുപാട് വർഷത്തെ പരിചയമുള്ളവരായി മാറി ഞങ്ങൾ. ''തമാശ എനിക്ക് അത്ര വഴങ്ങുന്നതല്ല'' ലോഹി പറഞ്ഞു. കുടുംബസിനിമകളാണെങ്കിലും നർമ്മത്തിലൂടെ കഥപറയുകയെന്നതായിരുന്നു എന്റെ രീതി. നിത്യജീവിതത്തിലുണ്ടാകുന്ന താമശകൾ മതി നമുക്കെന്ന് ഞാൻ പറഞ്ഞു.ആ ധൈര്യത്തിലാണ് കുടുംബപുരാണം എഴുതുന്നത്. അതിലെ ബാലചന്ദ്രമേനോന്റെ കഥാപാത്രവും കുഞ്ഞമ്മയെന്ന വേലക്കാരിയായി വന്ന ഫിലോമിനയുമൊക്കെ തിയ്യറ്ററുകളിൽ വലിയ പൊട്ടിച്ചിരിയാണുണ്ടാക്കിയത്. കുടുംബപുരാണം മാത്രമല്ല, ലോഹി എനിക്കുവേണ്ടി എഴുതിയ എല്ലാ സിനിമകളിലും നിലവാരമുള്ള ഒട്ടേറെ തമാശകളുണ്ടായിരുന്നു. സസ്‌നേഹവും, തൂവൽക്കൊട്ടാരവും വീണ്ടും ചില വീട്ടുകാര്യങ്ങളുമൊക്കെ വലിയ വിജയമായി മാറിയത് ലോഹിയുടെ ഒതുക്കമുള്ള രചനകൊണ്ടുകൂടിയായിരുന്നു. കനൽക്കാറ്റിലെ മമ്മൂട്ടിയുടെ നത്തുനാരായണനും കെ.പി.എ.സി. ലളിതയുടെ ഓമനയുമൊക്കെ വേദനകൾക്കിടയിലും പുഞ്ചിരി സമ്മാനിച്ച കഥാപാത്രങ്ങളാണ്.എഴുത്തുകാരനും സംവിധായകനും എന്നതിനപ്പുറമായിരുന്നു ഞങ്ങളുടെ ബന്ധം. അന്നൊക്കെ മനസ്സിനെന്തെങ്കിലും പ്രയാസം തോന്നിയാൽ വണ്ടിയുമെടുത്ത് നേരെ ഷൊറണൂരിൽ ചെല്ലും. കുറെ നേരം ലോഹിതദാസുമായി സംസാരിച്ചാൽ പ്രയാസമൊക്കെ മഞ്ഞുപോലെ ഉരുകും. തിരിച്ചും അങ്ങനെതന്നെ. പ്രതീക്ഷിച്ചിരിക്കാത്ത നേരത്ത് ലോഹിയുടെ ഒരു വിളിവരും ''ഒന്നിങ്ങോട്ടിറങ്ങുമോ''. ചെല്ലുമ്പോൾ ഒന്നുകിൽ വ്യക്തിപരമായ എന്തെങ്കിലും സങ്കടങ്ങൾ അല്ലെങ്കിൽ തിരക്കഥയിൽ. അതു മറ്റു സംവിധായകർക്കുവേണ്ടി എഴുതുന്നതാകും. ഒരു പ്രതിസന്ധി. തിരിച്ചു പോകുമ്പോഴേക്കും മുഖം തെളിഞ്ഞിട്ടുണ്ടാകും. എന്നിട്ട് എന്നെ സന്തോഷിപ്പിക്കാൻ വേണ്ടി പറയും, ''സത്യൻ വന്നാൽ ഒരു സൂര്യൻ ഉദിച്ചപോലെയാണ്''. വാസ്തവത്തിൽ ലോഹിയായിരുന്നു സൂര്യൻ. എനിക്കുമാത്രമല്ല, പരിചയപ്പെട്ടിട്ടുള്ള ഓരോരുത്തർക്കും. ഓർമ്മച്ചെപ്പ് എന്ന സിനിമ വേണ്ടരീതിയിൽ വിജയിക്കാതെ വന്നപ്പോൾ പെട്ടെന്ന് വലിയൊരു മൗനത്തിൽപ്പെട്ടതുപോലെയായി ലോഹിതദാസ്. പതിവിലും വലിയ വിഷാദം. ''എല്ലാവരും ചോദിക്കുന്നു, എഴുതിയാൽ പോരേ എന്തിനാണ് സംവിധാനം ചെയ്യുന്നത് എന്ന്''. അതായിരുന്നു ലോഹിയുടെ ഏറ്റവും വലിയ സങ്കടം.ഭൂതക്കണ്ണാടിയെന്ന അതിമനോഹരചിത്രം സംവിധാനം ചെയ്ത ആളല്ലേ ലോഹി. ബോക്‌സ് ഓഫീസിലെ വിജയം മാത്രം നോക്കി മാർക്കിടുന്നവരോട് പ്രതികരിക്കാൻ പോകേണ്ട. കൂടുതൽ നല്ല സിനിമയുണ്ടാക്കി കാണിച്ചുകൊടുത്താൽ മതിയെന്നു പറഞ്ഞ് ഞാൻ ആശ്വസിപ്പിച്ചു. എങ്കിലും കേരളത്തിൽനിന്ന് കുറച്ചുദിവസത്തേക്കൊന്ന് മാറിനിന്നാൽ കൊള്ളാമെന്ന് ലോഹി പറഞ്ഞു. ഒരു കഥ ചർച്ചചെയ്യാനെന്ന വ്യാജേന മുങ്ങാം. അങ്ങനെയാണ് ഞങ്ങൾ പോണ്ടിച്ചേരിയിലെ അരവിന്ദാശ്രമത്തിനടുത്ത് 'ആരോവിൽ' എന്ന സങ്കേതത്തിലെത്തുന്നത്. വിദേശികളും പല നാടുകളിൽനിന്നെത്തുന്ന സഞ്ചാരികളുമാണ് അവിടെ താമസം. പരിചയക്കാരെന്നല്ല മലയാളം അറിയാവുന്നവർ പോലും അവിടില്ല. ഞങ്ങൾ രണ്ട് സൈക്കിളുകൾ ഒരു മാസത്തേയ്ക്ക് വാടകയ്‌ക്കെടുത്തു. വിദേശികളോട് മത്സരിക്കാൻ വേഷവിധാനം മാറ്റി. രണ്ടുപേരും ബർമുഡയും ടി ഷർട്ടും വാങ്ങി. ജീവിതത്തിലാദ്യമാണ് അത്തരം വേഷം ഞാൻ ധരിക്കുന്നത്. അറിയാത്ത വഴികളിലൂടെ സൈക്കിൾ ഓടിച്ചും, പരദൂഷണം പറഞ്ഞും വായിച്ചും കഥകൾ കൈമാറിയും മനസ്സമാധാനത്തോടെ ഉറങ്ങിയും കുറെ ദിവസങ്ങൾ . സങ്കടങ്ങളൊക്കെ മറന്ന് മനസ്സു പിന്നെയും ഉണർന്നു. ആ ഉണർവിൽ നിന്നാണ് 'വീണ്ടും ചില വീട്ടുകാര്യങ്ങളു'ടെ ജനനം. തിരിച്ചുവന്ന ഉടനെ ലോഹി അതിന്റെ തിരക്കഥ എഴുതി. ഗൃഹലക്ഷ്മിക്കുവേണ്ടി പി.വി. ഗംഗാധരനാണ് ആ സിനിമ നിർമ്മിച്ചത്. സിനിമയിൽ ഒരു സംവിധായകന്റെ കഥാപാത്രമുണ്ടായിരുന്നു. ജയറാം അവസരം ചോദിച്ചു ചെല്ലുന്ന സീനിനുവേണ്ടിയാണ് ''ഫാസിലിനെ വിളിച്ചു ചോദിച്ചാലോ അഭിനയിക്കുമോയെന്ന്?'' ''ഫാസിൽ സമ്മതിക്കില്ല''ഞാൻ പറഞ്ഞു. ''അത് ലോഹിതന്നെ അഭിനയിച്ചാൽ മതി''. എന്റെ നിർബന്ധത്തിനു വഴങ്ങി ലോഹി നടനായും അതിൽ പ്രത്യക്ഷപ്പെട്ടു. വീണ്ടും ചില വീട്ടുകാര്യങ്ങളായിരുന്നു പുറത്തൊരു സംവിധായകനുവേണ്ടി ലോഹി എഴുതിയ അവസാന തിരക്കഥ. ലക്കിടിയിൽ അമരാവതി എന്ന വീടിന്റെ സ്വകാര്യതയിൽ ആകാശത്തിനു താഴെയുള്ള എല്ലാ കാര്യങ്ങളേയും കുറിച്ച് സംസാരിച്ച് ഒരുപാട് രാപകലുകൾ ഞങ്ങൾ ചെലവഴിച്ചിട്ടുണ്ട്. പഴയയൊരു മനയായിരുന്നു ആ വീട്. മുറികൾ ബാത്ത് റൂം അറ്റാച്ഡായിരുന്നില്ല. പൊതുവെ ഭൂതപ്രേതങ്ങളെ പേടിയായതുകൊണ്ട് ഞാൻ ലോഹിതദാസിന്റെ മുറിയിൽ തന്നെയാണ് ഉറങ്ങാൻ കിടക്കുക. രാത്രി എപ്പോഴെങ്കിലും ഒന്ന് ബാത്ത് റൂമിൽ പോകാൻ തോന്നിയാൽ ലോഹിയെ വിളിച്ചുണർത്തും. പുറത്തെ വരാന്തയോട് ചേർന്നാണ് ബാത്ത് റൂം. എന്നോടൊപ്പം പുറത്തുവന്ന് ഉറക്കച്ചടവോടെ ഒരു സിഗരറ്റും കത്തിച്ച് കാവൽ നിൽക്കുമ്പോൾ എന്നെ കളിയാക്കും''വലിയ സംവിധായകനാണത്രേ, മൂത്രമൊഴിക്കാൻ പോകാൻ കൂട്ടുവേണം''. ഒരിക്കൽ മറ്റൊരു എഴുത്തുകാരൻ എഴുതുന്ന ഒരു സിനിമയുടെ തിരക്കഥാ ചർച്ചയുമായി ഞാൻ എറണാകുളത്തൊരു ഹോട്ടലിൽ താമസിക്കുന്നു. എഴുത്തുകാരൻ എഴുതുന്ന സീനുകളൊന്നും എന്റെ പ്രതീക്ഷയ്‌ക്കൊത്തു ഉയരുന്നില്ല. ഷൂട്ടിങ് ദിവസം തീരുമാനിച്ചുകഴിഞ്ഞിരുന്നു. എനിക്കാകെ വേവലാതിയായി. ലോഹി സ്വന്തം സിനിമയുടെ പണികളുമായി മദ്രാസിലാണ്. ബേജാറോടെ ഞാൻ വിളിച്ചു. എന്റെ ശബ്ദത്തിലെ ടെൻഷൻ ലോഹി തിരിച്ചറിഞ്ഞു. നിർമ്മാതാവിനെ വിളിച്ച് പടം നിർത്തിയാലോ എന്നുവരെ എത്തിയിരുന്നു എന്റെ ചിന്ത. ലോഹിതദാസ് പറഞ്ഞു ഒന്നും വേണ്ട, ആ കഥയിൽ നല്ലൊരു സിനിമയ്ക്ക് സ്‌കോപ്പുണ്ട്. സത്യൻ അത് എന്നോട് നന്നായി പറഞ്ഞിട്ടുമുണ്ട്. അത്, ആ പറഞ്ഞ ഓർഡറിൽ സ്വയം ഒന്ന് എഴുതിനോക്ക്. അടുത്ത ആഴ്ച ഞാൻ നാട്ടിൽ വരും. അതിനുള്ളിൽ ശരിയായിട്ടില്ലെങ്കിൽ രാത്രിയും പകലുമിരുന്ന് ഞാനത് പൂർത്തിയാക്കിത്തരാം, ഒരാളുമറിയാതെ തന്നെ'' അതൊരു വല്ലാത്ത കരുത്തായിരുന്നു. ലോഹി വന്നു ശരിയാക്കിത്തരും എന്ന വിശ്വാസത്തിൽ ഞാനെഴുതി. മദ്രാസിൽ നിന്ന് തിരിച്ചെത്തിയപ്പോൾ അതു വായിച്ചിട്ട് ലോഹി പറഞ്ഞു ''ഇതുമതി, ഞാൻ കൈവെയ്‌ക്കേണ്ട ആവശ്യമില്ല. നല്ല സിനിമയായിരിക്കും''. അതു നല്ല സിനിമയും നല്ല വിജയവുമായി മാറി. ലോഹിതദാസ് ഉണ്ടെന്ന ധൈര്യമായിരുന്നു അതിന്റെ പിൻബലം. ഷൊറണൂർ ഗസ്റ്റ് ഹൗസ് ആണ് ഞങ്ങളുടെ സ്ഥിരം സങ്കേതം. അവിടെയെത്തിയാൽ സ്വന്തം വീടിനേക്കാൾ സ്വാതന്ത്ര്യമാണ് ലോഹിക്ക്. ഷർട്ടൊക്കെ അഴിച്ചിട്ട് കാരണവരെ പോലെ നടക്കും. അടുക്കളയിൽ കയറി പാചകം ചെയ്യും. ഗസ്റ്റ് ഹൗസിലെ ജീവനക്കാരൻ ഉണ്ണിയും ഒരു വീട്ടുകാരനായേ ലോഹിയെ കണ്ടിട്ടുള്ളൂ. രാത്രി വളരെ വൈകുംവരെ ഗസ്റ്റ് ഹൗസിന്റെ വരാന്തയിൽ ഞങ്ങൾ വർത്തമാനം പറഞ്ഞിരിക്കും. സംസാരത്തിൽ സിനിമയും കഥയുമൊക്കെ വളരെ കുറച്ചേ കടന്നുവരൂ. കൂടുതലും ജീവിതം തന്നെയാകും വിഷയം. കടന്നുവന്ന വഴികൾ, അനുഭവങ്ങളിലെ കയ്പും മധുരവും, പ്രണയം... ഇതൊക്കെ പരസ്പരം കൈമാറും. ചില വൈകുന്നേരങ്ങളിൽ ലോഹി പറയും നമുക്ക് ഭാരതപ്പുഴവരെ നടക്കാം. സുഭാഷ് ഹോട്ടലിൽ നിന്ന് ചായയും പരിപ്പുവടയും കഴിച്ച് ചെറുതുരുത്തി പാലത്തിന്റെ അടിയിലൂടെ പുഴയോരത്തിറങ്ങും. കുറെ നടന്ന് ആളൊഴിഞ്ഞ ഇടംനോക്കി മണൽപ്പുറത്തിരിക്കും. ചിലപ്പോൾ വെള്ളത്തിലിറങ്ങി വെറുതെ കിടക്കും. ഇളം ചൂടുണ്ടാകും പുഴയിലെ വെള്ളത്തിന്. അപ്പോഴാകും പുതിയൊരു കഥ മനസ്സിൽ മിന്നുന്നത്. പിന്നെ അതിന്റെ തുമ്പുപിടിച്ചാകും സംസാരം. രാത്രി നാട്ടുവെളിച്ചത്തിൽ തിരിച്ചുള്ള നടത്തം. ഇതൊന്നും ഈ ജന്മം മറക്കാൻ സാധിക്കുന്നതല്ല. ഇപ്പോൾ ഞാൻ ചെറുതുരുത്തി പാലം കടന്ന് വടക്കോട്ടധികം പോകാറില്ല. ഷൊറണൂർ ഗസ്റ്റ് ഹൗസിൽ താമസിക്കാറില്ല. 'ഭാഗ്യദേവത' മനസ്സിൽ തെളിഞ്ഞ സമയത്ത് ഒരു പരീക്ഷണം നടത്തിയതാണ്. ഷൊറണൂരിൽ ഇരുന്ന് എഴുതാമെന്നു കരുതി അവിടംവരെ പോയി. ഗസ്റ്റ്ഹൗസിലെ ഏതു മുറിയിൽചെന്നാലും അവിടെ ലോഹി ഇരിക്കുന്നതുപോലെ തോന്നും. ഇടനാഴിയിൽ, അടുക്കളയിൽ, വരാന്തയിൽ, മുറ്റത്ത്, എന്തിന് ഭാരതപ്പുഴയുടെ മണൽപ്പരപ്പിൽ പോലും ആ സാന്നിധ്യം ഉള്ളതുപോലെ. ഇല്ല, ലോഹി നമ്മെ വിട്ടുപോയിട്ടില്ല, പോകാൻ ലോഹിക്ക് കഴിയുകയുമില്ല.......
