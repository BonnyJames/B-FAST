---
title: "ഇന്ത്യൻ റെയില്‍വേയിലെ നാഗ്പുര്‍ സ്റ്റേഷന്റെ പ്രാധാന്യം എന്ത് ?"
date: 2023-08-20T15:13:19
draft: false
categories: ["Education"]
tags: ['diamond crossing', 'Indian Railways', 'nagpur', 'nagpur railway station']
author: "Beaumaris"
image: "https://cdn.boolokam.com/articles/2023/08/cs.jpg"
view_count: 292692
like_count: 39517
comment_count: 0
---

**ഇന്ത്യൻ റെയില്‍വേയിലെ നാഗ്പുര്‍ സ്റ്റേഷന്റെ പ്രാധാന്യം എന്ത് ?** **അറിവ് തേടുന്ന പാവം പ്രവാസി** ഇന്ത്യന്‍ റെയില്‍വേയില്‍ പ്രധാനപ്പെട്ട ഒരു ഡയമണ്ട് ക്രോസിങ് ആയി കണക്കാക്കുന്ന സ്റ്റേഷനാണ് നാഗ്പുര്‍ . ഡയമണ്ട് ആകൃതിയില്‍ 4 റെയില്‍വേ ലെയിനുകള്‍ കടന്നു പോകുന്ന സ്ഥലമാണിത്.റെയിൽവേ ട്രാക്കിലെ രണ്ട് റെയിൽ‌വേ ലൈനുകൾ മുറിച്ചുകടന്ന് ഡയമണ്ട് ആകൃതി ഉണ്ടാക്കുന്ന പോയിന്റിനെയാണ് ഡയമണ്ട് ക്രോസിംഗ് എന്നു പറയുന്നത്. മറ്റൊരു കോണിൽ നിന്ന് നോക്കിയാൽ ഇതൊരു സമചതുരമായും കാണാനാകും. രാജ്യത്ത് ഇത്തരത്തിൽ ആകെ രണ്ട് സ്ഥലങ്ങളിൽ മാത്രമാണ് ഡയമണ്ട് ക്രോസിംഗ് ഉള്ളത്. നാഗ്പൂറിലും ഡെൽഹിയിലും ആണിത് .ഇതിൽ ഏറ്റവും പ്രധാനപ്പെട്ടതായി കണക്കാക്കുന്നത് നാഗ്പൂരിനെത്തന്നെയാണ്. [](https://cdn.boolokam.com/articles/2023/08/cs.jpg)ബ്രിട്ടീഷുകാർ ഇന്ത്യയുടെ ഭൂമിശാസ്ത്ര കേന്ദ്രമായാണ് നാഗ്പൂരിനെ കണക്കാക്കിയിരുന്നത്. അതായത് ഇന്ത്യയുടെ വടക്ക്-തെക്ക്-കിഴക്ക്- പടിഞ്ഞാറ് റെയിൽവേ പോയിന്റുകൾ സംഗമിക്കുന്ന ഇടം. നേരത്തെ ധൻബാദിലും , എറണാകുളം ടെർമിനസിലും ഡയമണ്ട് ക്രോസിങ് ഉണ്ടായിരുന്നെങ്കിലും ഇപ്പോൾ ഇത് പ്രവർത്തനക്ഷമമല്ല. അപൂർവ്വമായി കാണാനാകുന്നതു കൊണ്ട് തന്നെ ഈ റെയിൽവേ ട്രാക്ക് കാണാൻ ഒരുപാട് വിനോദസഞ്ചാരികൾ നാഗ്പൂരിലേക്ക് എത്തുന്നുണ്ട്. മിക്ക സമയത്തും ഈ വഴി ട്രെയിൻ കടന്നു പോകുന്നു എന്നതു കൊണ്ട് തന്നെ കാഴ്ച്ചക്കാർക്ക് ഏറെ നേരം ഈ റെയിൽവേ ക്രോസിങ്ങിന് അടുത്ത് സമയം ചെലവഴിക്കാൻ അവസരമില്ല. നാഗ്പൂർ ജംഗ്ഷൻ റെയിൽവേ സ്റ്റേഷനിലൂടെ മൂന്ന് പ്രധാന റെയിൽ ലൈനുകൾ മാത്രമാണ് കടന്നു പോകുന്നത്. കിഴക്ക് ഗോണ്ടിയയിൽ നിന്ന് ഹൗറ - റൂർക്കേല - റായ്പൂർ ലൈൻ, വടക്ക് ന്യൂഡെൽഹിയിൽ നിന്ന് വരുന്ന ഒരു ലൈൻ. അവസാനത്തേത് കിഴക്ക് നിന്നും പടിഞ്ഞാറും നിന്നും വന്ന് തെക്കോട്ട് പോകുന്നവയാണ്. ഒരു ലൈൻ നാഗ്പൂർ ചരക്ക് യാർഡിൽ നിന്നുള്ള ഒരു സർവീസ് ബ്രാഞ്ച് മാത്രമാണ്. ഇത് പാസഞ്ചർ പ്ലാറ്റ്‌ഫോമുകൾക്ക് സമാന്തരമായി കിടക്കുന്നു. https://youtu.be/ZFHunoVVONE വടക്കും തെക്കും കിഴക്കും പടിഞ്ഞാറും കൂടിച്ചേരുന്ന സ്ഥലം മധ്യപ്രദേശിലെ ഇറ്റാർസി ജംഗ്ഷൻ റെയിൽവേ സ്റ്റേഷനിലാണ്. വടക്ക് (ആഗ്ര - ഡൽഹിയിലേക്ക്), തെക്ക് (നാഗ്പൂർ), കിഴക്ക് (ജബൽപൂർ - അലഹബാദ്, തുടർന്ന് ഹൗറ), പടിഞ്ഞാറ് (ഖണ്ഡ്വ - മുംബൈ) എന്നിവിടങ്ങളിൽ നിന്നുള്ള ലൈനുകൾ ഇറ്റാർസിയിൽ കൂട്ടിമുട്ടുന്നുണ്ട്. ഇത് ഡയമണ്ട് ക്രോസിംഗ് ആയി കണക്കാക്കുന്നില്ല.
