---
title: "എന്താണ് തീവെട്ടിക്കൊള്ള ?"
date: 2023-07-20T04:58:46
draft: false
categories: ["Education"]
tags: ['theevetti', 'theevetti kolla']
author: "Beaumaris"
image: "https://cdn.boolokam.com/articles/2023/07/fwwww-5.jpg"
view_count: 61059
like_count: 24557
comment_count: 0
---

**എന്താണ് തീവെട്ടിക്കൊള്ള ?** **അറിവ് തേടുന്ന പാവം പ്രവാസി** പകൽകൊള്ള, പരസ്യമായി കവർച്ച നടത്തുക , പച്ചയ്ക്ക് പറ്റിക്കുക, അന്യായവില ഈടാക്കുക എന്നീ അർത്ഥങ്ങൾക്കാണ് തീവെട്ടിക്കൊള്ള എന്ന ശൈലി നമ്മൾ ഉപയോഗിക്കുന്നത്. സാധാരണ മോഷണങ്ങൾ ഇരുട്ടത്ത് ഉടമസ്ഥൻ അറിയാതെ നടക്കുമ്പോൾ പകൽ വെളിച്ചത്തിൽ പരസ്യമായി കൊള്ളയടിക്കുന്ന പരിപാടിയാണ് തീവെട്ടി കൊള്ള. ഉദാഹരണത്തിന് 100 രൂപ കൊടുക്കേണ്ട ഒരു ഓട്ടത്തിന് ഓട്ടോക്കാരൻ നമ്മുടെ കയ്യിൽ നിന്ന് 500 രൂപ വാങ്ങുന്നു അതിനെക്കുറിച്ച്‌ വിവരിക്കാൻ തീവെട്ടിക്കൊള്ളയെക്കാൾ നല്ലൊരു പദം മലയാള ഭാഷയിൽ വേറെയില്ല!. [](https://cdn.boolokam.com/articles/2023/07/fwwww-5.jpg)ഈ ശൈലിക്ക് പിന്നിൽ ക്രൂരമായ കൊള്ളയുടെ ചരിത്രങ്ങൾ ഉണ്ട്. പണ്ടുകാലത്ത് ആലപ്പുഴ കുട്ടനാടൻ മേഖലകളിൽ ജന്മിമാർ കവർച്ചാ സംഘങ്ങളെ തീറ്റി പോറ്റിയിരുന്നു . അവർണ സമുദായത്തിൽ ഉള്ള യുവാക്കളെയാണ് പരിശീലനം നൽകി ഇങ്ങനെ കൊള്ളയടിക്കാൻ ഉപയോഗിച്ചിരുന്നത്. അന്നത്തെ കാലത്തെ പ്രധാന യാത്രാ മാർഗമായിരുന്നു ജലഗതാഗതം. കായലിലൂടെ പോകുന്ന യാത്രാ സംഘങ്ങളാണ് ഈ കൊള്ള സംഘങ്ങൾ ആക്രമിച്ചിരുന്നത്, പ്രത്യേകിച്ച് സമ്പന്നരായ യാത്രക്കാരെ. രാത്രി സമയങ്ങളിൽ കായലിന് ഓരത്ത് ചെറിയ വള്ളങ്ങളിൽ പതിഞ്ഞുകിടക്കുന്ന കൊള്ളക്കാർ യാത്ര വള്ളങ്ങൾ കാണുമ്പോൾ തന്നെ തങ്ങളുടെ കൈവശമുള്ള പന്തങ്ങൾ തീകൊളുത്തി അതിവേഗത്തിൽ എത്തി കവർച്ച നടത്തുന്നു.നേരം പുലരുന്നതിനു മുമ്പ് എല്ലാം കവർന്നെടുത്ത് സ്വർണാഭരണങ്ങളും , വിലപിടിപ്പുള്ള വസ്തുക്കളും ജന്മിയുടെ മുമ്പിൽ സമർപ്പിക്കുന്നു. ജന്മി കൊള്ള സംഘത്തിന് നിശ്ചയിച്ച തുച്ഛമായ കൂലി വിതരണം ചെയ്യുന്നു. അങ്ങനെ തീപന്തത്തിന്റെ വെളിച്ചത്തിൽ നടന്നിരുന്ന ഈ കൊലകൾക്ക് തീവെട്ടിക്കൊള്ള എന്ന പേരും വന്നു. ഒരു തിരുവോണനാളിൽ കാട്ടൂർ മഠത്തിൽ നിന്നു വിഭവങ്ങളുമായി മടങ്ങുന്ന തിരുവോണ വള്ളത്തെ തീവെട്ടിക്കൊള്ളക്കാർ ആക്രമിച്ചു. അതേത്തുടർന്ന് തിരുവോണത്തോണിക്ക് സംരക്ഷണം നാട്ടുകാർ പള്ളിയോടങ്ങൾ എന്ന് ചെറുവള്ളങ്ങൾ നിരത്തി സംരക്ഷണം നൽകിപോന്നു. കൊള്ളക്കാരുടെ ശല്യം അസഹ്യമായപ്പോൾ തീവെട്ടിക്കൊള്ളക്കാരെ ശ്രീമൂലം തിരുനാൾ മഹാരാജാവ് പ്രത്യേക സൈന്യം ഉപയോഗിച്ച് ഒതുക്കുകയായിരുന്നു എന്നാണ് ചരിത്രം. [![](https://cdn.boolokam.com/articles/2023/07/geg-1-1024x768.jpg)](https://cdn.boolokam.com/articles/2023/07/geg-1.jpg)തീവെട്ടിക്കൊള്ള ശൈലിയുടെ ഉത്ഭവത്തിനു വേറൊരു ഭാഷ്യം കൂടിയുണ്ട് . പണ്ട് കാലത്ത് രാജാക്കന്മാർ സ്ഥിരം പടയാളികൾക്ക് പുറമെ സാമന്തന്മാരിൽനിന്നും , നാട്ടുപ്രഭുക്കളിൽ നിന്നും യുദ്ധാവശ്യങ്ങൾക്ക് പടയാളികളെ വിട്ടുതരാൻ ആവശ്യപ്പെടും. അവർക്ക് ശമ്പളം ഇല്ലായിരുന്നു. ഇത്തരം നായർ പടയാളികൾ പടക്ക് ശേഷം താന്താങ്ങളുടെ നാട്ടിലേക്ക് രാത്രികാലങ്ങളിൽ തിരിച്ചു വരുന്ന വഴി കണ്ണിൽക്കണ്ടതെല്ലാം കൊള്ളയടിക്കും. ഇത് അംഗീകൃതവുമായിരുന്നു. തീവെട്ടിക്കൊള്ള എന്ന ശൈലി യുടെ ഉത്ഭവം ഇതും ആകാമെന്ന് പറയപ്പെടുന്നു. വാൽ കഷ്ണം തീവെട്ടി അഥവാ ദീപയഷ്ടി എന്നത് ഒരു തരം പന്തമാണ് . ഭീബട്ടി എന്നും അറിയപ്പെടുന്നു. ക്ഷേത്രങ്ങളിൽ ദേവനെ പുറത്തെഴുന്നള്ളിക്കുമ്പോൾ (ആനപ്പുറത്തായാലും , ശീവേലിക്കായാലും) തീവെട്ടി മുന്നിൽ പിടിക്കുന്ന പതിവുണ്ട്. രാജാക്കന്മാരും മറ്റും രാത്രികാലത്ത് എഴുന്നള്ളുമ്പോൾ മുന്നിൽ തീവെട്ടിയാണ് പിടിക്കുക. കേരളത്തിലെ ആചാരപരമായ 'വിളക്കു'കളിൽ പ്രധാനപ്പെട്ടവയാണ് തീവെട്ടിയും ,കുത്തുവിളക്കും , ചങ്ങലവട്ടയും. ഒരു നീണ്ട കോലിന്റെ അറ്റത്ത് പിടിപ്പിച്ചിട്ടുള്ള എട്ടു ശിഖരങ്ങളുള്ള പന്തമാണ് ദീപയഷ്ടി . 'എട്ട് കാലുകൾ' ഉള്ളതുകൊണ്ടാണ് ദീപയഷ്ടി എന്ന പേരുവന്നത്. എട്ട് കാലിലും തുണി ചുറ്റി എണ്ണയിൽ മുക്കി കത്തിക്കുകയാണ് ചെയ്യുക. ഒരാൾ തീവെട്ടി പിടിച്ചു നടക്കുമ്പോൾ മറ്റൊരാൾ പാത്രത്തിൽ എണ്ണയുമായി അനുഗമിക്കും. ഇടയ്ക്കിടെ ഉയർത്തിപ്പിടിച്ച തീവെട്ടി താഴ്ത്തിയിട്ട് അനുഗാമിയെക്കൊണ്ട് അതിൽ എണ്ണയിറ്റിക്കും.
