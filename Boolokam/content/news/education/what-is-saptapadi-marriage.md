---
title: "അലഹബാദ് ഹൈക്കോടതിയുടെ വിധി അറിഞ്ഞുകാണുമല്ലോ, ഹിന്ദു വിവാഹ ചടങ്ങിലെ സപ്തപദി എന്താണ് ?"
date: 2023-10-06T05:21:30
draft: false
categories: ["Education"]
tags: ['hindu marriage', 'marriage', 'Saptapadi']
author: "Beaumaris"
image: "https://cdn.boolokam.com/articles/2023/10/fwfwwff.jpg"
view_count: 832979
like_count: 9327
comment_count: 0
---

**അലഹബാദ് ഹൈക്കോടതിയുടെ വിധി അറിഞ്ഞുകാണുമല്ലോ, ഹിന്ദു വിവാഹ ചടങ്ങിലെ സപ്തപദി എന്താണ് ?** **അറിവ് തേടുന്ന പാവം പ്രവാസി** സപ്തപദി ചടങ്ങും മറ്റ് ആചാരങ്ങളും ഇല്ലാതെ നടക്കുന്ന ഹിന്ദു വിവാഹത്തിന് സാധുതയില്ലെന്ന് അലഹബാദ് ഹൈക്കോടതിയുടെ സുപ്രധാന വിധി. ഹിന്ദു വിവാഹ ആചാര പ്രകാരം അഗ്നിക്ക് ചുറ്റും വധു വരന്മാര്‍ ഏഴ് വട്ടം വലം വയ്ക്കുന്നതാണ് സപ്തപദി ചടങ്ങ്.ശരിയായ ചടങ്ങുകളോടെയും , വേണ്ട രീതിയിലും നടത്താത്ത വിവാഹങ്ങളെ വിവാഹം എന്ന് പറയാനാവില്ല. അങ്ങനെയുള്ള വിവാഹങ്ങളെ നിയമത്തിന്റെ കണ്ണില്‍ സാധുവായ വിവാഹം എന്ന് കണക്കാനാവില്ല. സപ്തപദി ചടങ്ങ് ഹിന്ദു നിയമപ്രകാരം സാധുതയുള്ള ഒരു വിവാഹത്തിന് ആവശ്യമായ ഘടകങ്ങളില്‍ ഒന്നാണ് എന്ന് അലഹബാദ് ഹൈക്കോടതി വ്യക്തമാക്കുന്നു. 1955ലെ ഹിന്ദു വിവാഹ നിയമത്തിലെ സെക്ഷൻ 7പ്രകാരം ഏതെങ്കിലും കക്ഷിയുടെ ആചാരാനുഷ്ഠാനങ്ങൾക്കും ചടങ്ങുകൾക്കും അനുസൃതമായി ഹിന്ദു വിവാഹം നടത്താമെന്നാണ് വ്യവസ്ഥ. ഭാര്യാഭര്‍ത്താക്കന്മാര്‍ അഗ്നിയുടെ മുമ്പില്‍ വന്നാല്‍ വരന്‍ വലതുകൈകൊണ്ട് പത്നിയുടെ ഇടതുകാലുപിടിച്ച് സപ്തപദം വെയ്പിക്കലാണ് ചടങ്ങ്‌. വലതുകാല്‍ ഒരടിവെപ്പിച്ചാല്‍ പത്നി ഇടതുകാല്‍ ഒപ്പം വെയ്ക്കണമെന്നാണ് ചിട്ട. ഏഴു പാദങ്ങളും മന്ത്രം ചൊല്ലി വെയ്ക്കുന്നതാണ് ചടങ്ങ്‌. അടിവെച്ച് ആറ് ലോകങ്ങളും കടന്ന് ഏഴാം ലോകത്ത് രണ്ടുപേരും എത്തിച്ചേരുന്നുവെന്നാണ് സങ്കല്‍പം. ബ്രാഹ്മണര്‍ക്ക് താലികെട്ടിനേക്കാള്‍ പ്രധാനം പാണിഗ്രഹണമാണ്‌. എന്നാല്‍ മറ്റുള്ളവര്‍ക്ക് താലികെട്ടും മാലയിടലുമാകുന്നു.വധു കിഴക്കുഭാഗത്തും വരന്‍ പടിഞ്ഞാറുഭാഗത്തും പരസ്പരം തിരിഞ്ഞുനിന്നോ, മണ്ഡപത്തില്‍ അഗ്നിസാക്ഷിയായി ഇരുന്നോ വധുവിനെ താലികെട്ടുന്നതാണ് രീതി. മഞ്ഞള്‍ പുരട്ടിയ ചരടിലായിരിക്കണം താലി കോര്‍ക്കേണ്ടത്. താലി ഇഷ്ടദേവതയ്ക്ക് സമര്‍പ്പിച്ച്‌ പൂജിച്ചു വാങ്ങി മറഞ്ഞുകിടക്കാത്തവിധം താലി കെട്ടണം. വരന്‍ കെട്ടുമ്പോള്‍ ആരും വരനെ തൊടേണ്ടതില്ല. ഒരു കെട്ട് കെട്ടികഴിഞ്ഞാല്‍ വരന്റെ സഹോദരിക്കോ അമ്മയ്ക്കോ സഹായിക്കാവുന്നതാണ്. ഭര്‍ത്താവിന്റെ ബന്ധുക്കള്‍ക്കാണ് അതില്‍ പ്രാതിനിധ്യമുള്ളത്.
