---
title: "മൊബൈൽ ഫോൺ റേഡിയേഷനും വീഡിയോ തട്ടിപ്പും യാഥാർഥ്യമെന്ത് ?"
date: 2023-07-17T11:45:53
draft: false
categories: ["Education"]
tags: ['mobile phone', 'radiation']
author: "Beaumaris"
image: "https://cdn.boolokam.com/articles/2023/07/2r2ttt.jpg"
view_count: 2215980
like_count: 23714
comment_count: 0
---

**FACT CHECK: ഫോൺ മനുഷ്യനെ എങ്ങനെയൊക്കെ 'ബാധിക്കുമെന്ന്' ഈ വീഡിയോ പറഞ്ഞുതരും,​ കോട്ടേട്ടന്റെ തട്ടിപ്പ്** **അറിവ് തേടുന്ന പാവം പ്രവാസി** മൊബൈൽ ഫോൺ ഉപയോഗിക്കുന്നത് കാരണം ശരീരത്തിന്റെ ശക്തി നഷ്‌ടപ്പെട്ട് പോകുന്ന യുവാവിന്റെ ദൃശ്യങ്ങൾ അടങ്ങിയ വീഡിയോ കുറേക്കാലം മുൻപ് സോഷ്യൽ മീഡിയയിൽ ഏറെ വൈറലായിരുന്നു. മൊബൈൽ ഫോണിൽ നിന്നും വരുന്ന റേഡിയേഷൻ മൂലമാണ് യുവാവിന്റെ കൈകളുടെ ശക്തി നഷ്‌ടപ്പെട്ട് പോകുന്നതെന്നും ഇതിന് പരിഹാരം കാണാൻ ചില മരുന്നുകൾക്ക് സാധിക്കുമെന്നൊക്കെ പ്രചാരണങ്ങളും ഉണ്ടായിരുന്നു. എന്നാൽ ഇത് ശുദ്ധതട്ടിപ്പാണെന്ന വിശദീകരണവുമായി പല വിദഗ്ധരും രംഗത്തെത്തിയിരിക്കുകയാണ്. വീഡിയോയിൽ പറഞ്ഞിരിക്കുന്നതെല്ലാം അശാസ്ത്രീയവും, അടിസ്ഥാനരഹിതവുമാണ്. ഇതിനേക്കാൾ നല്ലത് കമ്പിപ്പാരയുമെടുത്ത് കക്കാൻ ഇറങ്ങുന്നതാണെന്നും ഓരാൾ തന്റെ ഫേസ്ബുക്ക് പേജിൽ കുറിക്കുന്നു. ഡോക്ടർ Shimna Azeez പറയുന്നതിങ്ങനെ [](https://cdn.boolokam.com/articles/2023/07/2r2ttt.jpg)"സോഷ്യൽ മീഡിയയിൽ പ്രചരിക്കുന്ന വീഡിയോപോസ്‌റ്റിന്റെ പൂർണരൂപം ഒരു ചേട്ടൻ ചിരിച്ചോണ്ട്‌ നിൽക്കുന്നു. ഒരു കോട്ടിട്ട ചേട്ടൻ പിറകിൽ നിൽക്കുന്നു. മുന്നിൽ കുറേ മണ്ടൻമാർ ഇരിക്കുന്നു.ആദ്യത്തെ ചേട്ടൻ വലതുകൈ വലതുഭാഗത്തേക്ക്‌ പൊക്കുന്നു. കോട്ടേട്ടൻ താഴ്‌ത്താൻ ശ്രമിക്കുന്നു. ശക്‌തിമാനായ കൈപൊക്കിയ ചേട്ടന്റെ കൈ താഴുന്നില്ല.അടുത്ത ഷോട്ടിൽ മൂപ്പർ മൊബൈൽ ഫോൺ കൈയിൽ പിടിക്കുന്നു. കോട്ടേട്ടൻ രണ്ട്‌ വിരൽ കൊണ്ട്‌ ചുമ്മാ താഴ്‌ത്തുന്നു. മൊബൈൽ ഫോൺ കൈയിലുണ്ടായാൽ അതിന്റെ റേഡിയേഷൻ കൊണ്ട്‌ നമ്മുടെ ബോഡിയുടെ എന്തോ ബാലൻസിംഗ്‌ ഫോർസ്‌ പോയി ശക്‌തിയെല്ലാം ചോർന്ന്‌ പോകുമെന്നാണ്‌ കോട്ടേട്ടന്റെ നിഗമനം. ഈ റേഡിയേഷൻ ഇഫക്‌ട്‌ പോകാൻ മൂപ്പർ വിൽക്കുന്ന എന്തോ ഉഡായിപ്പ്‌ സാധനം വാങ്ങണം പോലും.ഇതിനെ അക്ഷരം തെറ്റാതെ 'തട്ടിപ്പ്‌' എന്ന്‌ വിളിക്കുക. നന്നായി ചിരിക്കാനും, ഇംഗ്ലീഷിൽ പുലമ്പാനും അറിയാവുന്ന വെൽ ഡ്രസ്‌ഡായവരൊക്കെ വൻസംഭവമാണെന്ന്‌ കരുതി കൈയിലുള്ള കാശ്‌ കൊണ്ടുപോയി കൊടുക്കരുത്‌. വീട്ടിലെ പ്രായപൂർത്തിയായവർക്കെല്ലാം (ചിലപ്പോൾ അല്ലാത്തവർക്കും) ഉള്ള മൊബൈൽ ഫോൺ കുഴപ്പമാണെന്ന്‌ പറഞ്ഞ്‌ പേടിപ്പിച്ചാൽ നടക്കാൻ സാധ്യതയുള്ള ഒരു കച്ചവടത്തിന്റെ പാളിയ ശ്രമം മാത്രമാണ്‌ നമ്മളിൽ പലർക്കും കിട്ടിയ ആ ഫേക്ക്‌ മെസേജ്‌ വീഡിയോ. [![](https://cdn.boolokam.com/articles/2023/07/dddffff-2.jpg)](https://cdn.boolokam.com/articles/2023/07/dddffff-2.jpg)സംശയമുണ്ടെങ്കിൽ ഫോൺ പോക്കറ്റിലിട്ട്‌ ജിമ്മിൽ വർക്കൗട്ട്‌ ചെയ്യൂ, ഓടൂ, സ്‌റ്റെപ്പ്‌ കയറൂ, കായികാഭ്യാസം ആവശ്യമുള്ള എന്ത് വേണേലും ചെയ്‌ത്‌ നോക്കൂ. നിങ്ങളുടെ ശാരീരികക്ഷമതയെ തടയാൻ നിങ്ങളുടെ കൈയിലുള്ള മൊബൈൽ ഫോണിനും ഐപാഡിനുമൊന്നും സാധിക്കില്ല. ഏതൊരു റേഡിയേഷനും സുരക്ഷിതമാണെന്നല്ല. പക്ഷേ, സർക്കാർ ഏർപ്പെടുത്തിയ വേണ്ട സുരക്ഷാ മാനദണ്ഡങ്ങളനുസരിച്ചാണ്‌ എല്ലാ സെൽ ഫോൺ കമ്പനികൾക്കും അനുമതി നൽകുന്നത്‌. ഇത്രയും സാക്ഷരരായ മലയാളികൾ ഇതിനൊക്കെ തല വെക്കുന്നത്‌ എന്തൊരു ദുരന്തമാണ്‌! ഒന്ന്‌ കൂടി ഓർമ്മിപ്പിക്കുകയാണ്‌, ഇവർ പറഞ്ഞതെല്ലാം തികച്ചും അടിസ്‌ഥാനരഹിതവും അശാസ്‌ത്രീയവുമാണ്‌. ആറടി ഉയരവും അതിനൊത്ത ശരീരവുമുള്ള കോട്ടേട്ടൻ ഇതെങ്ങാനും വായിക്കുന്നുണ്ടേൽ 'കമ്പിപ്പാരയെടുത്ത്‌ കക്കാൻ ഇറങ്ങുന്നതാണ്‌ ഇതിലും നല്ലത്‌' എന്ന്‌ കാര്യം മനസ്സിലായ നാട്ടുകാര്‌ പറയാൻ പറഞ്ഞു. കൂടെയുള്ള അഭിനേതാവിനെ സിൽമേലെടുക്കാനുള്ള കാര്യങ്ങളും ഉടനെ ആരേലും നടപടിയാക്കാതിരിക്കില്ല. ധ്യാനം കൂടാൻ പോയോർക്ക്‌ സെക്കന്റ്‌ വെച്ച്‌ ഞൊണ്ടലും, വിക്കും മാറുന്നതിനെ വെല്ലുന്ന പെർഫോമൻസാണ്‌. എജ്ജാതി അഭിനയക്കുട്ടപ്പൻ !നാണമുണ്ടോ മനുഷ്യരേ?" - ഡോക്ടർ Shimna Azeez പറഞ്ഞു മുരിങ്ങയും, പപ്പായയും ഉണങ്ങിപ്പോകുന്നത് മൊബൈൽ ടവറുകൾ കാരണമാണ്, വന്ധ്യതാ ക്ലിനിക്കുകൾ പെരുകാൻ കാരണം മൊബൈൽ ഫോണുകളാണ്, വൈഫൈ റൗട്ടറുകൾ കിടപ്പുമുറിയിൽ വച്ചാൽ ഗർഭം അലസാൻ സാദ്ധ്യതയുണ്ട്... എന്നു വേണ്ട ശാസ്ത്രത്തിന്റെ മേൻപൊടി ചേർത്ത് പ്രൊഫഷണൽ ആയി തയ്യാറാക്കുന്ന ലേഖനങ്ങളും, വീഡിയോകളും വ്യാപകമായി സോഷ്യൽ മീഡിയയിലൂടെയും, ഇന്റർനെറ്റ് മെസഞ്ചറുകളിലൂടെയും വളരെ വേഗം ഷെയർ ചെയ്യപ്പെടുന്നു. പത്ത് പാരസെറ്റമോൾ ഗുളികകള് ഒരു എലിയ്ക്ക് കലക്കിക്കൊടുത്ത് എലി ചാകുമ്പോൾ പാരസെറ്റമോൾ വിഷമാണെന്ന് സ്ഥാപിക്കപ്പെടുന്നതുപോലത്തെ പരീക്ഷണങ്ങളാണ് ഉദാഹരണങ്ങളായി കൊണ്ടാടപ്പെടുന്നത്. പലരും ഇതെല്ലാം ഒരു സാമൂഹിക പ്രതിബദ്ധതയുടെ ഭാഗമായി ഷെയർ ചെയ്യുകയും 'കലികാലം.. അല്ലാതെന്താ' എന്ന് കമന്റിട്ട് നെടുവീർപ്പിടുകയും ചെയ്യുന്നു. റേഡിയേഷൻ എന്ന പേര് ആണ് പലരിലും ഭീതിയുളവാക്കുന്നത് . റേഡിയേഷൻ എന്നത് ഊർജ്ജം പ്രസരിക്കുന്നതിനുള്ള മാർഗ്ഗങ്ങളിൽ ഒന്നാണ് എന്നറിയുക. റേഡിയേഷൻ എന്ന പ്രതിഭാസം ഇല്ലെങ്കിൽ ഭൂമിയിൽ ജീവൻ നിലനിൽക്കില്ല. സൂര്യനിൽ നിന്നും ചൂടും, പ്രകാശവും ഭൂമിയിലേക്കെത്തുന്നത് റേഡിയേഷൻ മൂലമാണ്. ഈ റേഡിയേഷൻ എന്ന പ്രതിഭാസം ഉപയോഗപ്പെടുത്തിയാണ് എല്ലാ വാർത്താ വിനിമയ സംവിധാനങ്ങളും പ്രവർത്തിക്കുന്നത്. സെല്ലുലാർ ഫോൺ, വൈഫൈ തുടങ്ങിയവയെല്ലാം മൈക്രോവേവ് ഗണത്തിൽ പെടുന്നതുകാരണം ഇവയ്ക്കെല്ലാം 'ഹീറ്റിംഗ് എഫക്റ്റ്' ഉണ്ട്. പക്ഷേ ഉയർന്ന ശക്തിയുള്ള തരംഗങ്ങൾക്ക് മാത്രമേ ഇത്തരത്തിൽ അവ കടന്നു പോകുന്ന വസ്തുക്കളെ കമ്പനം ചെയ്യിപ്പിച്ച് ചൂടാക്കാൻ കഴിയുകയുള്ളൂ. മൈക്രോവേവ് ഓവൻ പ്രവർത്തിക്കുന്നതും, മൊബൈൽ ഫോൺ പ്രവർത്തിക്കുന്നതും ഒരേ ഫ്രീക്വൻസി ബാൻഡിൽ ആണെന്നതിനാൽ മൈക്രോവേവ് ഓവനുകളെപ്പോലെ മൊബൈൽ ഫോൺ തരംഗങ്ങൾക്കും അവ ഏൽക്കുന്ന വസ്തുക്കളെ ചൂടാക്കാൻ കഴിയില്ലേ എന്ന ഒരു സ്വാഭാവിക സംശയം ഉണ്ടായേക്കാം. ഇവിടെ രണ്ടിന്റെയും പവർ ലെവലിൽ ഉള്ള വ്യത്യാസം ശ്രദ്ധിക്കുക- മൈക്രോ വേവ് ഓവന്റെ പവർ 700 വാട്ട് മുതൽ 1000 വാട്ട് വരെ ആണ് മാത്രവുമല്ല ഇത് ഏതാനും സെന്റീ മീറ്ററുകൾക്ക് ഉള്ളിൽ കേന്ദ്രീകരിക്കപ്പെട്ടിരിക്കുകയും ചെയ്യുന്നു. സ്റോതസ്സിൽ നിന്നുള്ള ദൂരം കൂടുന്തോറും ആനുപാതികമായി ഊർജ്ജത്തിലും ഗണ്യമായ കുറവുണ്ടാകുന്നു. ഇനി മൊബൈൽ ടവറിന്റെ കാര്യം എടുക്കാം. ഒരു മൊബൈൽ ടവറിന്റെ പരമാവധി പവർ 10 മുതൽ 15 വാട്ട് വരെയേ ഉണ്ടാകൂ മൊബൈൽ ഫോണിന്റേതാണെങ്കിൽ 1 മുതൽ 2 വാട്ട് വരെ. ഇതിൽ നിന്നും തന്നെ മൈക്രോ വേവ് ഓവൻ, മൊബൈൽ ടവർ, മൊബൈൽ ഹാൻഡ്സെറ്റ് എന്നിവയുടെ പവർ ലെവലിൽ ഉള്ള വ്യത്യാസം മനസ്സിലായിക്കാണുമെന്ന് കരുതുന്നു. വൈഫൈ റൗട്ടറുകളുടെ പരമാവധി ഔട്പുട് വെറും 250 മില്ലി വാട്ട് ആണ് (സാധാരണഗതിയിൽ 100 മുതൽ 150 മില്ലീവാട്ടെ ഉണ്ടാകാറുള്ളൂ അതായത് ഒരു മൊബൈൽ ഫോണിന്റെ പത്തിൽ ഒന്നു പോലും പവർ ഇല്ലെന്ന് അർത്ഥം). ഒരു മൊബൈൽ ടവർ 500 വാട്ട് പവർ ട്രാൻസ്മിറ്റ് ചെയ്ത് ( എന്ന് സങ്കൽപ്പിക്കുക) ആന്റിനയുടെ ഏതാനും സെന്റീമീറ്ററുകൾ മുന്നിലുള്ള ഒരു പോയന്റിൽ ഫോക്കസ് ചെയ്യാൻ കഴിഞ്ഞാ ൽ ഒന്നോ ,രണ്ടോ മുട്ടയൊക്കെ പുഴുങ്ങി എടുക്കാൻ പറ്റിയെന്നു വരാം. പക്ഷേ നിർഭാഗ്യവശാൽ അതിന്റെ നൂറിലൊന്ന് പവർ പോലും മൊബൈൽ ടവറുകൾക്ക് ഇല്ല. അപ്പോൾ സാധാരണ മൊബൈൽ ഫോണുകളുടേയും, വൈഫൈ റൗട്ടറുകളുടേയും കാര്യം പറയേണ്ടതില്ലല്ലോ. പിന്നെന്തിനാണ് മൊബൈൽ ഫോണുകളിൽ SAR (Specific Absorption Rate) നിഷ്കർഷിച്ചിരിക്കുന്നത്? വെയിലത്ത് നിന്നാൽ ശരീരത്തിന്റെ ചൂട് കൂടാറില്ലേ? ശരീരം വിയർപ്പിലൂടെയും മറ്റും ആ ചൂട് കുറച്ച് കൊണ്ടുവരാൻ പരമാവധി ശ്രമിക്കുമെങ്കിലും തീർച്ചയായും ശരീരോഷ്മാവ് അല്പമെങ്കിലും കൂടാതിരിക്കില്ല. ഇത് മാത്രമല്ല സൂര്യനിൽ നിന്നുള്ള അൾട്രാ വയലറ്റ് റേഡിയേഷൻ ത്വക്ക് ആഗിരണം ചെയ്യുന്നതായും അറിയുമല്ലോ. അതുപോലെത്തന്നെ ശരീര കലകൾ മറ്റ് വൈദ്യുത കാന്തിക തരംഗങ്ങളെയും ആഗിരണം ചെയ്യുന്നു. ഇത്തരത്തിൽ ഏത് ഊർജ്ജവും ഒരു പരിധിയിൽ കൂടുതൽ ആഗിരണം ചെയ്യുന്നത് ശരീര കലകൾക്ക് ദോഷമുണ്ടാക്കിയേക്കാം. ഓർമ്മിക്കുക ഇതിന് ക്യാൻസർ ഉണ്ടാക്കുക എന്ന അർത്ഥം ഇല്ല. വൈദ്യുത കാന്തിക വികിരണങ്ങൾ കൂടുതൽ നേരം ഒരു പ്രത്യേക ഇടത്ത് പതിക്കുമ്പോൾ അവിടത്തെ താപ നിലയിൽ ചെറുതായ വർദ്ധനവ് ഉണ്ടായേക്കാം. ഇത് വികിരണത്തിന്റെ ശക്തി, ഫ്രീക്വൻസി, വികിരണമേൽക്കുന്ന സമയം എന്നിവയ്ക്ക് നേർ അനുപാതത്തിൽ ആയിരിക്കും. ഈ ആഗിരണത്തോത് SAR എന്ന പേരിൽ അറിയപ്പെടുന്നു. വാട്സ് പ്രതി കിലോഗ്രാം (Watts/Kg) ആണ് ഇതിന്റെ യൂണിറ്റ്. എല്ലാ രാജ്യങ്ങളും അതത് രാജ്യങ്ങളിലെ മൊബൈൽ ഫോണുകൾക്കായി SAR പരിധി നിർണ്ണയിച്ചിട്ടൂണ്ട്. അമേരിക്കയിൽ 1.6 വാട്സ് / കിലോഗ്രാം ആണെങ്കിൽ യൂറോപ്യൻ യൂണിയനിൽ ഇത് 2 വാട്സ് / കിലോഗ്രാം ആണ്. ഇന്ത്യ അമേരിക്കൻ മാതൃക പിൻതുടർന്ന് 1.6 വാട്സ് / കിലോഗ്രാം ആയി എസ് എ ആർ പരിധി നിർണ്ണയിച്ചിരിക്കുന്നു. ഒരു മൊബൈൽ ടവർ ആന്റിനയുടെ തന്നെ നേരെ മുന്നിൽ ഏതാനും മീറ്ററുകളുടെ വ്യത്യാസത്തിൽ മണിക്കൂറുകൾ നിന്നാലും അതുപോലും FCC നിഷ്കർഷിക്കുന്ന പരിധിയുടെ നൂറിൽ ഒരംശം പോലും എത്തുകയില്ല. ഉയർന്ന SAR ഉള്ള മൊബൈൽ ഫോണുകൾ ഉപയോഗിക്കുന്നതുകൊണ്ട് ചെവി ചൂടാകുന്നു, തലവേദനിക്കുന്നു എന്നു തുടങ്ങി പല മിഥ്യാ ധാരണകളുമുണ്ട്. ഹെഡ് സെറ്റ് ഉപയോഗിക്കാതെ ഫോൺ ചെവിയോട് ചേർത്ത് വച്ച് ദീർഘ നേരം ഉപയോഗിക്കുമ്പോൾ ഫോണിന്റെ ചൂട് ചെവിയിലേക്ക് എത്തുന്നതും, വായുസഞ്ചാരം തടസ്സപ്പെടുന്നതുമാണ് ഇത്തരത്തിൽ ചെവി ചൂടാകാനുള്ള കാരണമെന്നോർക്കുക അല്ലാതെ ഫോണിന്റെ റേഡിയേഷൻ തലയ്ക്കുള്ളിലേക്ക് കയറി തലയെ ചൂടാക്കുന്നതല്ല. അതിനാൽ ദീർഘ നേരം സംസാരിക്കുമ്പോൾ ഹെഡ്സെറ്റ് ഉപയോഗിക്കുന്ന ശീലം ഇല്ലെങ്കിൽ ഡിസ്പ്ലേയും, ബാറ്ററിയും അധികം ചൂടാകാത്ത ഫോൺ ഉപയോഗിക്കുന്നതായിരിക്കും കൂടുതൽ നല്ലത്. ലോകാരോഗ്യ സംഘടനയുടെ ഭാഗമായ International Agency for Research on Cancer മൊബൈൽ / വൈഫൈ റേഡിയേഷനുകളെ ക്യാൻസറിനു കാരണമായേക്കാമെന്ന് സംശയിക്കപ്പെടുന്ന കാർസിനോജനിക് പട്ടികയിൽ പെടുത്തിയിട്ടുണ്ട് എന്ന വിവരത്തെ വളച്ചൊടിച്ചും, ഞെരിച്ചൊടിച്ചും മൊബൈൽ ഫോണുകളെയും, വയർലെസ് റൗട്ടറുകളെയും ഭീകര ജീവികളാക്കാൻ അന്താരാഷ്ട്ര ജേക്കബ് വടക്കഞ്ചേരിമാരും , എത്തിനിക് ഹെൽത് കോർട്ട് പോലെയുള്ള ഫേസ്ബുക്ക് പേജുകളും മത്സരിക്കുന്നു. . എക്സറേ ക്യാൻസർ മാരകമായതും അയണൈസിംഗ് റേഡിയേഷൻ വിഭാഗത്തിൽ പെടുന്നതുമായ ഒരു വികിരണമാണ്. അതുകൊണ്ട് മാത്രം വല്ലപ്പോഴും ഒരു എക്സറേ എടുക്കുന്നത് ക്യാൻസർ ഉണ്ടാക്കും എന്ന് അർത്ഥമില്ല എന്നു മാത്രവുമല്ല നിരുപദ്രവകരവുമാണെന്ന് ക്ലിനിക്കൽ ട്രയലുകൾ സൂചിപ്പിക്കുന്നു. പക്ഷേ ഒരു എക്സറേ ടെക്നീഷ്യന്റെ കാര്യം അതല്ല. ദിവസേന നൂറുകണക്കിന് എക്സറേകൾ എടുക്കുന്ന ഒരു ടെക്നീഷ്യൻ ആവശ്യമായ മുൻകരുതലുകൾ എടുക്കേണ്ടതുണ്ട്. സൗരോർജ്ജത്തിലെ അൾട്രാ വയലറ്റ് ക്യാൻസർ കാരകമാണ്. സാധാരണ ഇടങ്ങളിൽ ഇത് അത്ര മാരകമാകുന്നില്ല എങ്കിലും സമുദ്ര നിരപ്പിൽ നിന്നും വളരെ ഉയർന്ന പ്രദേശങ്ങളിൽ ശരീരത്തിൽ നേരിട്ട് സൂര്യതാപം കൂടുതൽ നേരം ഏൽക്കുന്നത് അപകടകരമാണ്. അതിനാൽ ഈ ക്യാൻസർ കാരക പദാർത്ഥങ്ങളെല്ലാം ചില പ്രത്യേക സാഹചര്യങ്ങളിൽ പ്രത്യേക അളവിൽ കൂടുതൽ ആയാൽ മാത്രമേ ക്യാൻസർ ഉണ്ടാക്കാൻ കാരണമാവുകയുള്ളൂ. ഈ പട്ടികയിലെ ചില പദാർത്ഥങ്ങളുടെ കാര്യത്തിലാകട്ടെ ഇത്തരം സാഹചര്യങ്ങളും സാദ്ധ്യതകളും നഗരവീഥിയിലൂടെ കാറിൽ സഞ്ചരിക്കുന്ന ഒരാളെ കരടി പിടിച്ച് തിന്നുവാനുള്ള സാദ്ധ്യതകൾക്ക് സമവുമാണ്. ????വാൽക്കഷണം: ???? മനുഷ്യരിൽ ക്യാൻസർ ഉണ്ടാക്കില്ലെന്ന് തറപ്പിച്ചു പറയുന്ന ഒരേ ഒരു വസ്തു കാപ്രോലാക്റ്റം (Caprolactam) മാത്രമാണ്. അതിനാൽ ക്യാൻസർ പേടിയുള്ളവർക്ക് മൂന്നു നേരം കാപ്രോലാക്റ്റം കലക്കിക്കുടിക്കാം. 
