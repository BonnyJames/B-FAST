---
title: "ഗൂഗിളിൽ സെർച്ച് ചെയുന്ന ഭൂരിഭാഗം പേർക്കും 'അയാം ഫീലിംഗ് ലക്കി' എന്താണെന്ന് അറിയില്ല, എന്താണത് ?"
date: 2023-09-05T05:06:55
draft: false
categories: ["Education"]
tags: ['google', 'google search']
author: "Beaumaris"
image: "https://cdn.boolokam.com/articles/2023/09/QDFFFFF-1.jpg"
view_count: 564817
like_count: 36302
comment_count: 0
---

**ഗൂഗിളിൽ സെർച്ച് ചെയ്യുമ്പോൾ സെർച്ച് ബട്ടണിനരികെ കൊടുത്തിരിക്കുന്ന ബട്ടൺ 'ഐആം ഫീലിംഗ് ലക്കി'. എന്തിന് ഉപയോഗിക്കുന്നു?** **അറിവ് തേടുന്ന പാവം പ്രവാസി** സേർച്ചിങ്ങിന്റെ ഇടയിൽ നമ്മൾ പലപ്പോഴും ഈ ബട്ടൺ കാണാറുണ്ടെങ്കിലും പലരും അത് ഉപയോഗിക്കാറില്ല എന്നതാണ് വാസ്തവം. കാരണം ഭൂരിഭാഗം പേർക്കും 'അയാം ഫീലിംഗ് ലക്കി' എന്താണെന്ന് അറിയില്ല. ഗൂഗിളിൽ സെർച്ച് ചെയ്യുമ്പോൾ സെർച്ച് ബട്ടണിനരികെ കൊടുത്തിരിക്കുന്ന ഒരു ബട്ടൺ ആണ് 'ഐആം ഫീലിംഗ് ലക്കി'.സാധാരണരീതിയിൽ ഗൂഗിളിൽ വിവരങ്ങൾ തിരയുമ്പോൾ നമുക്ക് ആദ്യം ഒരു സെർച്ച് റിസൾട്ട് പേജാണ് ലഭിക്കുക. അതിൽ നമുക്ക് വേണ്ട വിവരങ്ങളടങ്ങിയ വിവിധ വെബ്സൈറ്റുകളുടെ ലിങ്കുകൾ ലഭിക്കും. തുടർന്ന് നമ്മുടെ താൽപര്യത്തിനനുസരിച്ചുള്ള വെബ്സൈറ്റുകളിൽ നമുക്ക് പ്രവേശിക്കാം. എന്നാൽ 'ഐആം ഫീലിംഗ് ലക്കി' ബട്ടണിൽ ക്ലിക്ക് ചെയ്യുമ്പോൾ സെർച്ച് റിസൾട്ട് പേജിലേക്ക് പോവാതെ ഏറ്റവും കൂടുതൽ റേറ്റിങ് ഉള്ള, അല്ലെങ്കിൽ ഏറ്റവും അനുയോജ്യമായ വെബ്സൈറ്റിലേക്ക് ഗൂഗിൾ നേരിട്ട് ഉപഭോക്താവിനെ നയിക്കുന്നു. ഇതിലൂടെ ഉപയോക്താവിന്റെ സമയലാഭം ആണ് ഗൂഗിൾ പ്രധാനമായും ഉദ്ദേശിക്കുന്നത്. 2007 ലെ കണക്കുകൾ പ്രകാരം 100 മില്യൺ ഡോളറിനു മുകളിൽ ആണ് 'ഐ ആം ഫീലിംഗ് ലക്കി' ബട്ടൺ ഗൂഗിളിന് വരുത്തിവെക്കുന്ന നഷ്ടം. കാരണം ഗൂഗിളിനെ പ്രധാന വരുമാന സ്രോതസ്സുകളിൽ ഒന്നാണ് സേർച്ച് പേജുകളിൽ കാണിക്കുന്ന പരസ്യങ്ങൾ. അയാം ഫീലിംഗ് ലക്കി ബട്ടണിൽ ക്ലിക്ക് ചെയ്യുന്നതോടുകൂടി സെർച്ച് റിസൾട്ട് പേജിന് പകരം സ്വകാര്യ വെബ്സൈറ്റുകൾ വരുകയും അതുവഴി ഗൂഗിളിന് പരസ്യവരുമാനം നഷ്ടപ്പെടുകയും ചെയ്യുന്നു. കാര്യമിതൊക്കെയാണെങ്കിലും 'അയാം ഫീലിംഗ് ലക്കി ബട്ടൺ' ഉപയോഗിക്കുന്നവരുടെ എണ്ണം വളരെയധികം കുറവാണ്. ഭാവിയിൽ ഈ ഓപ്ഷൻ അപ്രത്യക്ഷമാകാൻ ഉള്ള സാധ്യതയും വിദൂരമല്ല.
