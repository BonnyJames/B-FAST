---
title: "അമ്മയെ ചുരണ്ടിത്തിന്നുന്ന കുഞ്ഞുങ്ങൾ"
date: 2022-10-16T16:26:23
draft: false
categories: ["Education"]
tags: ['Caecilians', 'Vijayakumar Blathur']
author: "Beaumaris"
image: "https://cdn.boolokam.com/articles/2022/10/RHRHYYY.jpg"
view_count: 1527992
like_count: 41345
comment_count: 0
---

**വിജയകുമാർ ബ്ലാത്തൂർ** **അമ്മയെ ചുരണ്ടിത്തിന്നുന്ന കുഞ്ഞുങ്ങൾ** പാമ്പുമായി ഒരു ബന്ധവും ഇല്ലാത്ത , കാലില്ലാത്തവളകൾ എന്നു പോലും വിളിക്കാവുന്ന സിസിലിയൻ എന്ന ഉഭയ ജീവികൾക്കും മലയാളത്തിൽ എങ്ങിനെയോ കുരുടി എന്നു തന്നെ പേര് വന്നുപോയി. കുരുടി പാമ്പുകളേപ്പോലെ തന്നെ കാഴ്ചശക്തിയില്ലാത്തവരായതുകൊണ്ട് ഇവരേയും അങ്ങിനെ തന്നെ വിളിച്ചുപോന്നു. പക്ഷെ പാമ്പിനും തവളയ്ക്കും ഒരേ പേര് ഉപയോഗിക്കുന്നത് ശരിയല്ലാത്തതിനാൽ ഇവരെ സിസിലിയൻ എന്നുതന്നെ പേര് വിളിക്കുന്നതാണ് നല്ലത്. തലയേത് വാലേത് എന്ന് തിരിച്ചറിയാൻ പറ്റാത്ത രൂപമാണിതിനും. അതിനാൽ ഇതിനേയും ഇരുതല എന്നു വിളിക്കാറുണ്ട്. മറ്റ് ഉഭയ ജീവികളിൽ അണ്ഡ ബീജ സംയോഗം ശരീരത്തിന് പുറത്താണ് സംഭവിക്കുന്നതെങ്കിൽ ഇവരുടെ മാത്രം ഫെർട്ടിലൈസേഷൻ ശരീരത്തിനുള്ളിൽ വെച്ചാണ് നടക്കുന്നത്. ആൺ സിസിലിയൻ ബീജ കൈമാറ്റം നടത്താനുള്ള നീളൻ കുഴൽ സംവിധാനം പെൺ സിസിലിയന്റെ പിറകിലെ ക്ലോയക്കയിൽ കടത്തി രണ്ട് മൂന്നു മണിക്കൂറുകൾ കൊണ്ടാണ് ഇണചേരൽ പൂർത്തിയാക്കുന്നത്. ഇക്തിയോഫിഡെ കുടുംബത്തിലെ സിസിലിയന്മാർ മുട്ടയിട്ട് കുഞ്ഞുങ്ങളെ വിരിയിക്കുന്ന ഓവിപാരസ് സ്വഭാവം ഉള്ളവരാണ്. മുട്ടകൾക്ക് ചുറ്റും ചുരുണ്ട് കിടന്ന് അമ്മ സംരക്ഷണം കൊടുക്കും. കൂടാതെ സൂര്യപ്രകാശവും ചൂടും കിട്ടാൻ മുട്ടകൾ അമ്മ തിരിച്ചുകൊണ്ടിരിക്കും. രണ്ടു മാസത്തോളം ഈ അടയിരിക്കൽ ത്യാഗശ്രദ്ധ അമ്മ തുടരും. അത്രകാലം പട്ടിണിയായി തളർന്നിട്ടും വിരിഞ്ഞിറങ്ങുന്ന കുഞ്ഞുങ്ങളെ വിടാതെ അമ്മ കഴിയും. പൊട്ടിത്തുടങ്ങിയ പുറം തൊലി കുഞ്ഞുങ്ങൾ പാലുപോലെ ഭക്ഷണമാക്കും. ശരിയ്ക്കും അമ്മയെ തിന്നു വളരുന്ന മക്കൾ. ജന്തുശരീരത്തിനകത്ത് വെച്ച് തന്നെ ഭ്രൂണം വളർച്ച പ്രാപിച്ച് വിരിഞ്ഞ് വളർന്ന് പ്രസവം നടക്കുന്ന രീതിയ്ക്ക് ഓവൊ വിവിപാരസ് എന്നാണ് പറയുക. ഇത്തരത്തിലുള്ള പ്രത്യുത്പാദനം ആണ് ഇൻഡൊ ടൈഫ്ലിഡെ കുടുംബത്തിൽ പെട്ട സിസിലിയന്മാരുടെ കാര്യത്തിൽ നടക്കുന്നത്. .കുഞ്ഞുങ്ങൾ പിറക്കും മുന്നേ തന്നെ അമ്മയുടെ തടിച്ച അണ്ഡവാഹിനി കുഴലിന്റെ അകവശം ചുരണ്ടി തീറ്റ തുടങ്ങും. മുട്ട വിരിഞ്ഞിറങ്ങുന്ന കുഞ്ഞുങ്ങൾ അമ്മയുടെ പുറം തൊലി പൊഴിച്ച് കൊടുത്ത് അതു തിന്നാണ് വളരുക. മുഖത്ത് കണ്ണിനും മൂക്കിനും ഇടയിൽ ഒരു ജോഡി വളരെ ചെറിയ സ്പർശനികൾ (ടെന്റക്കിളുകൾ) തുറിച്ച് നിൽക്കുന്നുണ്ടാകും. അവ ഉപയോഗിച്ചാണ് ഇവർ മണ്ണിനടിയിലും പുറത്തും ചുറ്റുമുള്ള ഗന്ധവും മറ്റും തിരിച്ചറിഞ്ഞ് ഇരപിടിക്കുന്നതും സഞ്ചരിക്കാനുള്ള വഴി കണ്ടെത്തുന്നതും. ഇവയെ കൈയിലെടുത്താൽ നനഞ്ഞ ബാർ സോപ്പിൽ പിടിച്ചതുപോലെ വഴുതിക്കളയും . വായിൽ കുഞ്ഞരിപ്പല്ലുകൾ ഉള്ളതിനാൽ ഇരകളെ വായിൽ കിട്ടിയാൽ അവ രക്ഷപ്പെടാതെ വിഴുങ്ങാൻ ഇവർക്ക് ആകും. കൊടും മഴക്കാലത്ത് ഒഴിച്ച് ബാക്കി കാലമത്രയും മണ്ണിനടിയിൽ തന്നെ കഴിയുന്നവരാണിവർ. ആ സമയത്ത് റോഡുകളിലും കാട്ട് പാതകളിലും ദ്രവിച്ച ഇലകൾക്കിടയിലും കാണാം. കാഴ്ചയിലിവരും മണ്ണിരകളേപ്പോലെയും കുരുടി പാമ്പുകളെ പോലെയും ആണെങ്കിലും സൂക്ഷിച്ച് നോക്കിയാൽ പാമ്പിന്റെ പോലെ ശൽക്കങ്ങൾ ശരീരത്തിലും തലയിലും ഒന്നും ഇല്ല എന്നു മനസിലാകും. വിര രൂപിയായ ഇവരുടെ Caecilians എന്ന പേര് കാഴ്ചയില്ലാത്ത എന്നർത്ഥം വരുന്ന ഒരു ലാറ്റിൻ വാക്കിൽ നിന്നും ഉണ്ടായതാണ്. നമുക്ക് ഏറ്റവും കുറച്ച് വിവരങ്ങൾ അറിയുന്ന ആംഫിബിയൻ - ഉഭയ ജീവി വർഗം ഇവരാകും. പൊതുവെ കടും തവിട്ടോ നീലിമ കലർന്ന കറുപ്പോ നിറത്തിൽ നേർത്തുരുണ്ട ശരീരം ഉള്ള ഇവരിൽ ദേഹത്ത് ചുറ്റടയാളങ്ങൾ കാണാം . മഞ്ഞ നിറമുള്ള അടിഭാഗം ഉള്ളവ, പർപ്പിൾ നിറമുള്ള പുറം ഭാഗമുള്ളവ ഒക്കെ ഉണ്ട്. ചിതൽ , മണ്ണിരകൾ, വണ്ടുകളുടേയും മറ്റും ലാർവകൾ തുടങ്ങിയവയാണ് ഭക്ഷണം. മണ്ണിര വലിപ്പമുള്ളതു മുതൽ ഒന്നര മീറ്റർ നീളത്തിൽ പാമ്പെന്നു തോന്നുന്നത്ര വലിപ്പമുള്ളവ വരെ ഇവരുടെ കൂട്ടത്തിൽ ഉണ്ട്. വിസർജ്ജ്യങ്ങൾ പുറത്തുകളയാനും ഇണചേരാനും മറ്റുമായുള്ള ക്ലോയക്ക (cloaca ) എന്ന് പറയുന്ന ദ്വാരം ശരീരത്തിന്റെ അഗ്രത്തുണ്ടാകും. വാലെന്ന് പറയാൻ പ്രത്യേകിച്ച് ഒന്നും ഇല്ല. ഇവർക്കും മണ്ണിനടിൽ ഉള്ള ജീവിതം ആയതിനാൽ പ്രകാശവുമായി ഒരു ഇടപാടും ഇല്ലാതെ ഇരുളിൽ കഴിയുന്നതിനാൽ കണ്ണുകൾ പരിണമിച്ചുണ്ടായിട്ടില്ല. ഇരുളും വെളിച്ചവും തിരിച്ചറിയാനുള്ള കഴിവ് മാത്രമേ ആ കണ്ണടയാളത്തിന് ഉള്ളു. ഇവയുടെ ശരീരത്തിൽ ചുറ്റുപോലെ മടക്ക് അടയാളങ്ങൾ ഉള്ളതിനാൽ ഖണ്ഡങ്ങളായുള്ള ശരീരമാണെന്ന് കരുതിപ്പോകും. ചിലയിനങ്ങളുടെ തൊലിയിൽ നിന്നും വിഷസ്വഭാവമുള്ള സ്രവങ്ങളുത്പാദിപ്പിക്കുന്നത് മറ്റുള്ള ഇരപിടിയന്മാരിൽ നിന്നും ഇവരെ രക്ഷിക്കാൻ സഹായിക്കും. ഉറപ്പുള്ള തലയോടും കൂർത്ത മുഖാഗ്രവും ഉള്ളതിനാൽ മണ്ണിലൂടെയും ചളിയിലൂടെയും തള്ളി മുന്നോട്ട് നീങ്ങാൻ ഇവർക്ക് കഴിയും. തലയോട്ടിയിലെ എല്ലുകൾ കൂടി ചേർന്ന് ഉറപ്പുള്ള മുനയായി പ്രവർത്തിക്കും. , വാൽഭാഗം കുത്തി നിർത്തി അയഞ്ഞ മേൽ തൊലിക്കുള്ളിൽ മസിലുകൾ പിസ്റ്റൺ പോലെ പ്രവർത്തിപ്പിച്ച് പതുക്കെ മുന്നോട്ട് നീങ്ങാൻ ഇവർക്ക് കഴിയും. വെള്ളത്തിലൂടെ ഈൽ മത്സ്യത്തിന്റെ ചേലിൽ നീന്തി നീങ്ങാനും ഇവർക്ക് അറിയാം. പന്നികൾ ചെളികുത്തിയിളക്കി അതിനടിയിൽ കഴിയുന്ന സിസിലിയന്മാരെ കണ്ടെത്തി വലിച്ച് അകത്താക്കാൻ വിദഗ്ദരാണ്. അതിനാൽ ഇവയ്ക്ക് പന്നിവിര എന്നും പേരുണ്ട്. ഇക്തിയോഫിസഡെ ( Ichthyophidae ) കുടുംബത്തിൽ പെട്ട പതിനൊന്ന് ഇനങ്ങളും ഇൻഡൊ ടൈഫ്ലിഡെ ( Indotyphlidae ) കുടുംബത്തിൽ പെട്ട നാലിനങ്ങളും കൂടി 15 ഇനം സിസിലിയന്മാരാണ് കേരളത്തിൽ ഇതുവരെയായി കണ്ടെത്തീട്ടുള്ളത്. ത്രിവർണ കുരുടി ( Ichthyophis tricolor) , കൊടഗു കുരുടി (Ichthyophis kodaguensis) , ബെഡോമിന്റെ വരയൻ കുരുടി ( Ichthyophis beddomei) ,തടിയൻ കുരുടി ( Ichthyophis bombayensis) , മൂക്കൻ കുരുടി ( Ichthyophis longicephalus) എന്നിവയാണ് വേറെ ചിലത് . ഇവ കൂടാതെ മലബാർ കുരുടി ( Uraeotyphlus malabaricus) , ചെങ്ങളം കുരുടി (Uraeotyphlus interruptus) , മേനോൻ കുരുടി( Uraeotyphlus menoni ), നാരായൺ കുരുടി (Uraeotyphlus narayani) , ഉമ്മൻ കുരുടി (Uraeotyphlus oommeni ), ചെമ്പൻ കുരുടി (Uraeotyphlus oxyurus) , വയനാട് പേരിയയിൽ നിന്നും കണ്ടെത്തിയ പേരിയ കുരുടി (Gegeneophis carnosus) ഏലക്കാടൻ കുരുടി (Gegeneophis primus) , രാമസ്വാമി കുരുടി (Gegeneophis ramaswamii) , തേജസ്വിനി കുരുടി (Gegeneophis tejaswini) എന്നിവയാണ് കേരളത്തിൽ നിന്നും ഉള്ള മറ്റ് കുരുടികൾ.
