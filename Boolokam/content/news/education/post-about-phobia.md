---
title: "' ജാനകി ജാനേ 'എന്ന സിനിമയിൽ നായികയായ നവ്യനായർക്ക് ഇരുട്ടിനെ പേടിയാണ്, എന്തുകൊണ്ടാണ് ഇങ്ങനെ പേടി തോന്നുന്നത് ?"
date: 2023-07-16T16:31:36
draft: false
categories: ["Education"]
tags: ['Fear', 'phobia']
author: "Beaumaris"
image: "https://cdn.boolokam.com/articles/2023/07/FG.webp"
view_count: 942970
like_count: 30558
comment_count: 0
---

**' ജാനകി ജാനേ 'എന്ന സിനിമയിൽ നായികയായ നവ്യനായർക്ക് ഇരുട്ടിനെ പേടിയാണ്. എന്തുകൊണ്ടാണ് ഇങ്ങനെ പേടി തോന്നുന്നത്?** **അറിവ് തേടുന്ന പാവം പ്രവാസി** ലോകത്ത് മതങ്ങളും ദൈവങ്ങളുമൊക്കെ ഉണ്ടായതുതന്നെ പേടിയിൽനിന്നാണെന്നാണ് ചരിത്രം പറയുന്നത്. ആര്യന്മാരുടെ കാലത്ത് കാട്ടുതീയെയും , ഇടിയെയും , മിന്നലിനെയും , കൊടുങ്കാറ്റിനെയും നിലയ്ക്കാത്ത മഴയെയുമൊക്കെ കണ്ടുപേടിച്ച മനുഷ്യർ അവയിൽനിന്ന് രക്ഷനേടാനായി ഓരോ പ്രകൃതിപ്രതിഭാസങ്ങളെയും പ്രതിനിധാനം ചെയ്ത് ഓരോ ദൈവങ്ങളെ സൃഷ്ടിച്ചുവെന്നാണ് കണക്കാക്കുന്നത്. ഈജിപ്തിലും മെസപ്പൊട്ടോമിയയിലും ഗ്രീസിലുമൊക്കെ ആദ്യകാലത്ത് ദൈവങ്ങൾ രൂപപ്പെട്ടതിനുപിന്നിൽ ഇത്തരം രസകരങ്ങളായ പല കഥകളുമുണ്ട്. ഒരു പ്രത്യേക സാഹചര്യത്തോടോ വസ്തുവിനോടോ തോന്നുന്ന അകാരണമായ ഭയമാണ് ഫോബിയ(Phobia).ഇത്തരം വസ്തുക്കളെപ്പറ്റി ആലോചിക്കുമ്പോൾത്തന്നെ ചിലർക്ക് പരിഭ്രമവും പേടിയും ഉണ്ടാവും. പേഷ്യന്റിനു അറിയാം ഇതിനെ ഭയപ്പെടേണ്ട വലിയ കാര്യമില്ലെന്ന്. ഒരു സാധാരണ വ്യക്തിക്ക് ഇതിനോടു ഭയം തോന്നുകയുമില്ല.താരതമ്യേന പേടിക്കേണ്ട ഒരു കാര്യവുമില്ലാത്ത ചില വസ്തുക്കളോടോ , ജീവികളോടോ , സാഹചര്യങ്ങളോടോ ചിലർ അകാരണമായ യുക്തിരഹിതമായ പേടി വെച്ചുപുലർത്തുന്നു. ഫോബിയകൾക്ക് വ്യക്തിപരമായി വ്യത്യസ്തകാരണങ്ങളുണ്ടെങ്കിലും ചെറുപ്പകാലത്ത് ചില പ്രത്യേക വസ്തുക്കളോടോ , ജീവികളോടോ സാഹചര്യങ്ങളോടോ ഉണ്ടായ സമ്പർക്കംമൂലം മനസ്സിലുണ്ടായ ആഘാതമാണ് പലപ്പോഴും പിൽക്കാലത്ത് പലർക്കും വിട്ടുമാറാത്ത ഭയമായി (Phobia) തീരുന്നത്. ലഘുവായ ഒരു മാനസികരോഗമായിട്ടാണ് ഫോബിയകൾ ഗണിക്കപ്പെടുന്നത്.ഫോബോസ് (phobos) എന്ന ഗ്രീക്ക് പദത്തിൽനിന്നാണ് ഫോബിയ ഉണ്ടായത്. നിരുപദ്രവകരമായ ചില വസ്തുക്കളോടും , സാഹചര്യങ്ങളോടും ചിലർ പ്രകടിപ്പിക്കുന്ന അകാരണമായ ഭയം എന്നാണ് ഈ ഗ്രീക്ക് പദത്തിന്റെ അർഥം. പ്രധാനമായും മൂന്നുതരം ഫോബിയകൾ ആണുള്ളത്. മറ്റെല്ലാം ഇതിന്റെ ഉപവിഭാഗങ്ങളാണ്. **[](https://cdn.boolokam.com/articles/2023/07/FG.webp)സ്‌പെസിഫിക് ഫോബിയ:** പ്രത്യേക വസ്തുക്കളോടോ , പ്രത്യേകം സാമൂഹിക സാഹചര്യങ്ങളോടോ ഒരാൾ പ്രകടിപ്പിക്കുന്ന ഭയമാണ് സ്‌പെസിഫിക് ഫോബിയ. **സോഷ്യൽ ഫോബിയ :** വൈവിധ്യമാർന്ന സാമൂഹിക സാഹചര്യങ്ങളിൽ ചിലതിനോട് ചില വ്യക്തികൾ പ്രകടിപ്പിക്കുന്ന അകാരണമായ ഭയമാണ് സോഷ്യൽ ഫോബിയ. മറ്റുള്ളവർ തങ്ങളെപ്പറ്റി എന്തുകരുതും എന്നഭയമാണ് പലപ്പോഴും ഇത്തരക്കാരെ ഭരിക്കുന്നത്. **അഗോറ ഫോബിയ :** സുരക്ഷിതമെന്ന് താൻ കരുതുന്ന തന്റെ തട്ടകത്തിൽനിന്ന് മറ്റൊരു സ്ഥലത്തേക്ക് വിട്ടുപോകാനുള്ള ഭയമാണ് അഗോറ ഫോബിയ.അടുപ്പിന് ചുറ്റി ജപിച്ചിട്ട കോഴിയെപ്പോലെ' എന്ന ശൈലിയിൽ എന്തൊക്കെ പ്രലോഭിപ്പിച്ചാലും വീടിനുപുറത്തിറങ്ങാത്ത ചിലരുണ്ട്. തുറന്ന സ്ഥലങ്ങളോടുള്ള ഭയമാണ് ഇവരെ അവനവന്റെ ഇത്തിരിവട്ടത്തിൽ ഒതുങ്ങിക്കൂടാൻ പ്രേരിപ്പിക്കുന്നത്. സമൂഹത്തെ അഭിമുഖീകരിക്കാനുള്ള അപകർഷ ബോധമായിരിക്കും ചിലർക്ക്. മറ്റുചിലർക്കാകട്ടെ, പുറത്തുമുഴുവൻ രോഗാണുക്കളാണ്, അഴുക്കാണ് എന്നൊക്കെയായിരിക്കും ചിന്ത. അഗോറാഫോബിയ (Agoraphobia) എന്ന മാനസികാവസ്ഥയാണിത്. **ഏവിയോ ഫോബിയ (Aviophobia) :** ഉയരത്തെത്തി വിമാനമെങ്ങാൻ താഴോട്ടുവീണാലോ എന്ന പേടിയാണ് ഏവിയോ ഫോബിയ (Aviophobia) എന്നറിയപ്പെടുന്നത്. വിമാനയാത്രക്കാരായ 25 ശതമാനംപേർക്കും ഒരുപരിധിവരെ ഏവിയോഫോബിയ ഉണ്ടെന്നാണ് കണക്കാക്കപ്പെടുന്നത്. വിമാനത്തിലിരുന്ന് വിയർക്കുന്നതും , ഹൃദയമിടിപ്പ് കൂടുന്നതും , മനംപുരട്ടലുണ്ടാവുന്നതുമൊക്കെ ഇതുകൊണ്ടാണ്. **ഒറിനിത്തോ ഫോബിയ (Orinithophobia) :** പക്ഷികളോടുള്ള പേടിക്ക് ഒറിനിത്തോ ഫോബിയ (Orinithophobia) എന്നു പറയുന്നു. **എനക്ലോ ഫോബിയ (Enochlophobia) :** ആൾക്കൂട്ടത്തെ കാണുമ്പോൾ അസ്വസ്ഥരായി ഓടിയൊളിക്കുന്ന മനോവൈകല്യത്തിന് എനക്ലോ ഫോബിയ (Enochlophobia) എന്നാണ് പേര്. ആളുകൾ കൂട്ടംകൂടിനിൽക്കുന്ന ഇടങ്ങളിൽപ്പെട്ടാൽ ശ്വാസംമുട്ടലും , വിയർക്കലും ഇവരുടെ ലക്ഷണമാണ്. കുട്ടിയായിരിക്കുമ്പോഴുണ്ടായ അപകർഷബോധമാകാം അവരെ ഈ അവസ്ഥയിലേക്ക് നയിച്ചത്. **അക്രോഫോബിയ (Acrophobia) :** മുകളിൽനിന്ന് താഴേക്കുവീഴുമോയെന്ന് ഭയന്നിരിക്കുന്ന മാനസികാവസ്ഥയ്ക്ക് അക്രോഫോബിയ (Acrophobia) എന്നാണ് പറയുക.സ്‌കൂളിൽനിന്ന് വിനോദയാത്രകൾക്കും മറ്റും പോകുമ്പോൾ ഉയരങ്ങൾ കയറാൻ ഇടവരുമ്പോൾ നിന്നുവിറയ്ക്കുന്നതും വാട്ടർതീം പാർക്കുകളിൽ പലറൈഡുകളിൽനിന്നും മാറിനിൽക്കുന്നതും ഇത്തരക്കാരാണ്. **തനട്ടോ ഫോബിയ (Thanatophobia) :** മരണത്തെക്കുറിച്ച് സംസാരിക്കുന്നതുപോലും അസ്വസ്ഥതയുണ്ടാക്കുന്ന വൈകല്യമാണ് തനട്ടോ ഫോബിയ (Thanatophobia). മരണംനടന്ന വീട്ടിലും , മരണാനന്തരച്ചടങ്ങുകൾ നടക്കുന്ന സ്ഥലത്തുമൊന്നും കെട്ടിവലിച്ചാൽപോലും പോകാൻകൂട്ടാക്കാത്ത ചിലർ ഇതിൽ വരും. മുമ്പ് ഏതോ മരണവീട്ടിൽനിന്ന് ശ്വസിച്ച ചന്ദനത്തിരിയുടെ മണം എവിടെനിന്ന് കിട്ടിയാലും ഇക്കൂട്ടർക്ക് തലവേദനയും , മനംപുരട്ടലും ഉറപ്പാണ്. **അക്വാഫോബിയ (Aquaphobia) :** കുളത്തിലും , തോടുകളിലുമൊക്കെ കുളിക്കാനിറങ്ങാൻ മടികാണിക്കുന്ന മാനസികാവസ്ഥയാണ് അക്വാഫോബിയ (Aquaphobia) .കുഞ്ഞായിരിക്കുമ്പോഴെന്നോ വെള്ളത്തിൽ കുളിക്കുമ്പോൾ അബദ്ധത്തിൽ ഒന്ന് ശ്വാസംമുട്ടിപ്പോയത് കൊണ്ട് ഈ ഫോബിയ ഉള്ളവർ കുളങ്ങളിലും , തോടുകളിലും പുഴകളിലുമൊക്കെയുള്ള വെള്ളംകാണുമ്പോൾ അസ്വാസ്ഥ്യം കാണിക്കും. **[![](https://cdn.boolokam.com/articles/2023/07/phobias3.jpg)](https://cdn.boolokam.com/articles/2023/07/phobias3.jpg)നൈക്റ്റോ ഫോബിയ (Nycto phobia) :** രാത്രി വീടുവിട്ട് പുറത്തിറങ്ങാൻ ഭയക്കുന്ന ഒരുകൂട്ടരുണ്ട്. തിയേറ്ററുകളിലും മറ്റ് പൊതുസ്ഥലങ്ങളിലുമൊക്കെ പെട്ടെന്ന് വൈദ്യുതി നിലച്ചാൽ ഇക്കൂട്ടർ വിളറി വിയർക്കും. ഇരുട്ടിനോടുള്ള ഈ അമിത ഭയമാണ് നൈക്റ്റോ ഫോബിയ (Nycto phobia) കുട്ടിക്കാലത്ത് എപ്പോഴോ ഇരുട്ടിലകപ്പെട്ട് പേടിച്ച അനുഭവം ഉപബോധമനസ്സിൽ പതിഞ്ഞുകിടക്കുന്നതാവാം ഈ ഒരവസ്ഥയ്ക്ക് കാരണം. **അരക്കനോഫോബിയ (Arachnophobia) :** വലിയ ധൈര്യശാലിയായി ചമഞ്ഞ് കൂട്ടുകാരോടൊപ്പം കളിച്ചുതിമർക്കുന്നവർ ക്‌ളാസ് മുറിയിലോ പഠനമുറിയിലോ മറ്റോ ഒരു എട്ടുകാലിയെ കണ്ടാൽ പെട്ടെന്ന് പേടിച്ചോടുന്നത് കാണാം.അരക്കനോഫോബിയ (Arachnophobia) എന്നാണ് ഈ മനോവൈകല്യത്തിന്റെ പേര്. ചെറുപ്പകാലത്തെന്നോ എട്ടുകാലിഭയം ഉള്ളിൽക്കയറിയതാവാം ഈ ഭയത്തിന് കാരണം. **ആകറോ ഫോബിയ (Acaro Phobia) :** പ്രാണികളോടും , പാറ്റകളോടുമൊക്കെ അകാരണമായ ഭയം വെച്ചുപുലർത്തുന്ന ചിലരുണ്ട്. പ്രാണികളും പാറ്റകളുമുള്ള വീടുകളിൽ കയറുന്നതേ ഇവർക്ക് അലർജിയാണ്. രാവിലെ ഉണർന്നാൽ ശരീരഭാഗങ്ങളൊക്കെ സസൂക്ഷ്മം പരിശോധിച്ച് എവിടെയെങ്കിലും പ്രാണി കടിച്ചിട്ടുണ്ടോയെന്ന് ഇക്കൂട്ടർ നോക്കിക്കൊണ്ടിരിക്കും. രക്തമൂറ്റിക്കുടിക്കുന്ന കൊതുകുകളും , പാറ്റകളും കൂറകളുമൊക്കെ ഇവരുടെ നിശാസ്വപ്നത്തിലെ കൂട്ടുകാരായിരിക്കും. ആകറോ ഫോബിയ (Acaro Phobia) എന്ന മാനസികാവസ്ഥയാണിത്. **ക്ലോസ്ട്രോഫോബിയ (Claustrophobia) :** ചെറിയ അടച്ചിട്ട മുറിയിലോ, ലിഫ്റ്റിലോ ഇടുങ്ങിയ സ്ഥലത്തോ പെട്ടുപോയാൽ ഭയന്ന് വിയർത്തുവിളറുന്ന ചിലരെങ്കിലും നമുക്കിടയിലുണ്ടാവും.വിയർക്കുക, കൈകാലുകൾ തളരുക, നെഞ്ചിൽ ഭാരം തോന്നുക അങ്ങനെ പലതരത്തിലുള്ള ലക്ഷണങ്ങളാവും പ്രകടിപ്പിക്കുക. ക്ലോസ്ട്രോഫോബിയ (Claustrophobia) എന്നാണ് ഈ മാനസികാവസ്ഥയ്ക്ക് പേര്. ലോകത്ത് നാലുശതമാനം പേരെങ്കിലും ഇത്തരക്കാരായി ഉണ്ടെന്നാണ് കണക്ക്. കാണുന്നവര്‍ക്ക് ഇത് വെറും തമാശയായി തോന്നാം. എന്നാല്‍ ആ വ്യക്തി ആ സമയത്ത് അനുഭവിക്കുന്ന മാനസിക സംഘര്‍ഷം അത് വളരെ വലുതായിരിക്കും. തുരങ്കങ്ങള്‍, എലിവേറ്ററുകള്‍, ട്രെയിനുകള്‍, വിമാനം, ചെറിയ ഇടുങ്ങിയ കാറുകള്‍, ഗുഹകള്‍, എംആര്‍ഐ ഇമേജിംഗ് മെഷീന്‍, നിലവറകള്‍, ജനലുകളില്ലാത്ത അല്ലെങ്കില്‍ തുറക്കാന്‍ കഴിയാത്ത ജലുകളുള്ള ചെറിയ മുറികള്‍ എന്നീ സാഹചര്യങ്ങളില്‍ പലരിലും ഒരു അനാവശ്യ ഉത്കണ്ഠയും ഭയവും വന്ന് നിറയുന്നു. പലപ്പോഴും സാഹചര്യങ്ങളെ വിലയിരുത്തുമ്പോള്‍ പുരുഷന്മാരേക്കാള്‍ സ്ത്രീകളിലാണ് ക്ലോസ്‌ട്രോഫോബിയ കൂടുതലായി കാണപ്പെടുന്നത്. **മറ്റുഫോബിയകൾ** ഒഫിഡിയോ ഫോബിയ (Ophidio Phobia)- പാമ്പുകളെക്കുറിച്ചുള്ള അകാരണ ഭയം സൈനോ ഫോബിയ (Cyno phobia)- നായ്ക്കളെക്കുറിച്ചുള്ള അസാധാരണ ഭയം അറ്റിച്ചി ഫോബിയ (Atychi Phobia)- തോൽവിയെക്കുറിച്ചുള്ള ഭയം ഹീമോഫോബിയ (Hemo Phobia)- രക്തം കാണുമ്പോഴുള്ള ഭയം ലെപ്പിഡോപ്റ്റർ ഫോബിയ (Lepidopter phobia)- ചിത്രശലഭങ്ങളോടുള്ള ഭയം എയ്ലുറോ ഫോബിയ (Ailuro Phobia)- പൂച്ചപ്പേടി തലസ്സോ ഫോബിയ (Thalasso phobia)- കടലുകാണുമ്പോഴുള്ള പേടി ആപി ഫോബിയ (Api Phobia)- തേനീച്ചകളോടുള്ള ഭയം തിയോ ഫോബിയ (Theo Phobia)- അകാരണമായ ദൈവഭയം കാർസിനോ ഫോബിയ (Carcino Phobia)- എന്ത് ചെറിയ അസുഖം ബാധിച്ചാലും അത് കാൻസറായി മാറുമോയെന്നുള്ള ഭയം. നോമോഫോബിയ : ഫോണ്‍ കൈവശം ഇല്ലാതാകുമ്പോള്‍ ഉത്കണ്ഠ, ഭയം അല്ലെങ്കില്‍ അത് ഉപയോഗിക്കാന്‍ കഴിയാത്ത അവസ്ഥ എന്നൊക്കെയാണ്. മിക്ക ഫോബിയകളുടെയും കാരണം ശൈശവകാല അനുഭവങ്ങളാണ്. ഒരു വസ്തുവുമായോ, സാഹചര്യവുമായോ ജീവിയുമായോ ബന്ധപ്പെട്ട നെഗറ്റീവ് അനുഭവങ്ങൾ ഉപബോധമനസ്സിൽ മായാതെ നിൽക്കുമ്പോൾ അത് പലതരം ഫോബിയകൾക്ക് കാരണമാകുന്നു. ഫോബിയകൾക്കുപിന്നിലെ പാരമ്പര്യഘടകവും പല മനഃശാസ്ത്രജ്ഞന്മാരും തള്ളിക്കളയുന്നില്ല. ഇതിനു പ്രധാനമായും പാനിക് സിംപ്റ്റംസുകളാണ് ഉണ്ടാകുന്നത്. മരണഭയം, എന്തോ ഭയങ്കര സംഭവം നടക്കാൻ പോകുന്നുവെന്ന ഭീതി എന്നിവയാണ് ആരംഭം. പിന്നീട് ശാരീരിക ബുദ്ധിമുട്ടുകൾ തുടങ്ങും. ചങ്കിടിപ്പ്, ശ്വാസതടസ്സം, ശ്വാസം വളരെ വേഗം എടുക്കേണ്ടി വരുക, വിയർക്കുക, വിറയ്ക്കുക, ശരീരത്തിന് ബലക്കുറവ് അനുഭവപ്പെടുക, തലകറക്കം, തലയ്ക്ക് കനം കുറവ്, മരപ്പ്, പെരുപ്പ് തുടങ്ങിയവ അനുഭവപ്പെടും. ഇത് അഞ്ചോ പത്തോ മിനിറ്റൊക്കെയേ കാണുകയുള്ളൂ. പേടി തോന്നുന്ന സാഹചര്യമോ വസ്തുക്കളോ ഒഴിവാക്കിയാൽ ഈ ലക്ഷണങ്ങൾ രണ്ടോ മൂന്നോ മിനിറ്റിനുള്ളിൽ മാറിപ്പോകുകയും ചെയ്യും. ഭയമുണ്ടാവാൻ ഇടയാക്കിയ സാഹചര്യങ്ങളും , വസ്തുക്കളും വ്യക്തികളുമായി നേരിട്ട് രോഗിയെ സമ്പർക്കത്തിലാക്കുകയാണ് ഫോബിയയ്‌ക്കെതിരേയുള്ള പ്രധാന ചികിത്സ. എക്‌സ്പോഷർ തെറാപ്പി (Exposure Therapy) എന്നാണ് ഈ ചികിത്സാരീതി അറിയപ്പെടുന്നത്. രോഗിയെ കൗൺസലിങ്ങിന് വിധേയമാക്കി പേടിയുണ്ടാക്കിയ സാഹചര്യത്തെക്കുറിച്ച് യുക്തിയുക്തമായി സ്വയം ചിന്തിച്ച് നിഗമനത്തിലെത്താൻ രോഗിയെ പ്രാപ്തനാക്കുന്ന Cognitive Behavioral Therapyയും ഫോബിയയ്‌ക്കെതിരേ പ്രയോഗിക്കുന്നുണ്ട്. ശരീരപേശികളെ തളർത്തിയിട്ടും ശ്വാസോച്ഛ്വാസക്രമത്തെ നിയന്ത്രിച്ചും ഉപബോധമനസ്സിനെ ഉണർത്തി സ്വയം നിർദേശം (Auto suggection) നൽകുന്ന രീതിയും (Progressive Relaxation Technique) ഫോബിയകൾക്കെതിരേ ഫലപ്രദമായി ഉപയോഗിക്കുന്നുണ്ട്.
