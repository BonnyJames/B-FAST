---
title: "ചിലിയിലെ ചുക്വികമാറ്റ ചെമ്പുഖനിയെ കുറിച്ച് വിസ്മയിപ്പിക്കുന്ന വിവരങ്ങൾ"
date: 2022-08-05T05:32:28
draft: false
categories: ["Education"]
tags: ['Chile', 'Chuquicamata', 'chuquicamata mine']
author: "Beaumaris"
image: "https://cdn.boolokam.com/articles/2022/08/myyy.jpg"
view_count: 1875512
like_count: 3532
comment_count: 0
---

**Vinayaraj V R** ആനമുടിയേക്കാൾ ഉയരത്തിൽ നൂറ്റാണ്ടുകളിൽപ്പോലും മഴപെയ്യാത്ത ലോകത്തേറ്റവും വരണ്ട അറ്റകാമ മരുഭൂമിയിൽ മുകളിൽനിന്നും നോക്കിയാൽ വലിയൊരു ആംഫി തീയേറ്റർ പോലെ തോന്നുന്നൊരു ഖനിയാണ് ചുക്വികമാറ്റ (Chuquicamata). ചിലിയിലാണ് ഭീമാകാരമായ ഈ ചെമ്പുഖനിയുള്ളത്. ഭൂമിയിൽ ഒരിടത്തും ഇത്രയളവിൽ ഒരുവസ്തുവും ഒരിടത്തുനിന്ന് കുഴിച്ചെടുത്തിട്ടില്ല. രണ്ടുനിലവീടിന്റെ ഉയരമുള്ള ട്രക്കുകൾ 850 മീറ്ററോളം അടിയിൽ നിന്നും ചുറ്റിക്കയറി മുകളിലെത്താൻ 11 കിലോമീറ്ററോളം വളഞ്ഞുപുളഞ്ഞ ചുരംപോലെയുള്ള റോഡുവഴി വേണം സഞ്ചരിക്കാൻ, ഇത്തരം ഓരോ ട്രക്കിനും ദിവസംതോറും 3100 ലിറ്റർ ഡീസൽ ആവശ്യമുണ്ട്. നൂറുവർഷം മുൻപുതന്നെ വർഷത്തിൽ അരലക്ഷം ടൺ ചെമ്പ് ഉൽപ്പാദിപ്പിക്കാൻ ശേഷിയുണ്ടായിരുന്ന ഖനിയായിരുന്നു ഇത്. ഒരു നൂറ്റാണ്ട് ഖനനം ചെയ്തിട്ടും അവിടുത്തെ ചെമ്പ് അയിര് തീർന്നില്ല. ഇപ്പോൾ നാലുകിലോമീറ്ററിലേറെ നീളവും മൂന്നു കിലോമീറ്ററോളം വീതിയും ഒരു കിലോമീറ്റർ അടുത്ത് ആഴവുമുള്ള ഈ ഖനിയിൽ നിന്നും വർഷം തോറും എട്ടരലക്ഷം ടണ്ണിലേറെ ചെമ്പ് ഉൽപ്പാദിപ്പിക്കുന്നു. ചിലിയുടെ കയറ്റുമതിയിൽ മൂന്നിലൊന്നോളം ചെമ്പാണ്. ഒരു സമയത്ത് ഇത് നാലിൽ മൂന്നുഭാഗത്തോളമുണ്ടായിരുന്നു. വലിപ്പത്തിൽ മുന്നിലുള്ള ലോകത്തെ തന്നെ നിരവധി ചെമ്പുഖനികൾ ചിലിയിലാണ്. നൈട്രേറ്റ് കയറ്റുമതിയായിരുന്നു ഏറെക്കാലം ചിലിയുടെ സമ്പദ്ഘടന നിലനിർത്തിയിരുന്നത്, എന്നാൽ നൈട്രജൻ അന്തരീക്ഷവായുവിൽ നിന്ന് വേർതിരിക്കാൻ തുടങ്ങിയപ്പോൾ ചെമ്പുള്ളതുകൊണ്ടാണ് ചിലി രക്ഷപ്പെട്ടത്. ഖനികൾ പ്രവർത്തിക്കുന്ന പല സ്ഥലങ്ങളും ജോലിക്കാർക്കുള്ള വീടുകളും വെള്ളവും വൈദ്യുതനിലയങ്ങളും സ്കൂളുകളും റെയിൽവെയും പോലീസും എല്ലാം ഉള്ള സമ്പൂർണ്ണമായ സ്വയംപര്യാപ്തതമായ പ്രദേശങ്ങളായിരുന്നു. 1971 -ൽ തെരഞ്ഞെടുക്കപ്പെട്ട സോഷ്യലിസ്റ്റ് സർക്കാർ ചുക്വികമാറ്റ ഖനി ദേശസാൽക്കരിച്ചതിനുശേഷവും ദശകങ്ങളോളം അത് ചിലിയുടെ ഐശ്വര്യമായി നിലകൊണ്ടു. ![](https://cdn.boolokam.com/articles/2022/08/iiiio.jpg)എന്നാൽ ആഴം ഏറിയതും അയിരിൽ ചെമ്പിന്റെ അംശം കുറഞ്ഞുതുടങ്ങിയതും ലാഭകരമായി ഖനി പ്രവർത്തിപ്പിക്കാനാവുമോ എന്നകാര്യം സംശയത്തിലാക്കിയതോടെ ഈ തുറസ്സായ ഖനിയെ ലോകത്തേറ്റവും വലിയ ഭൂഗർഭഖനിയാക്കാനുള്ള പദ്ധതി തയ്യാറായിക്കൊണ്ടിരിക്കുന്നു. ഇനിയും ധാരാളം ചെമ്പ് ഖനിയിൽ ഉണ്ടെന്നുതന്നെയാണ് ഖനി നടത്തുന്ന കൊഡൽക്കോ വിശ്വസിക്കുന്നത്. അതിനായി ആയിരം കിലോമീറ്ററോളം നീളം വരുന്ന തുരങ്കങ്ങൾ ഖനിക്കടിയിൽ പണിതുതുടങ്ങിയിട്ടുണ്ട്. ലോകത്തേറ്റവും വലിയ തുറസ്സായ ഖനിയെ ഏറ്റവും വലിയ ഭൂഗർഭഖനിയാക്കി മാറ്റുന്ന പണിയാണത്. ടണലുകൾ കൂടാതെ ഖനിക്കടിയിൽ വലിയ നാല് നിലകൾ പണിയാനുള്ള പുറപ്പാടിലാണ് എഞ്ചിനീയർമാർ. വർഷംതോറും മൂന്നരലക്ഷം ടൺ ചെമ്പ് ഖനനം ചെയ്യലാണ് ലക്ഷ്യം. ട്രക്കുകൾക്ക് പകരം കൺവെയർ ബെൽറ്റുകൾ ഉപയോഗിക്കാനാണ് പരിപാടി. ![](https://cdn.boolokam.com/articles/2022/08/nnn.webp)ദേശസാൽക്കരണത്തിനുമുൻപ് ഇവിടുത്തെ തൊഴിലാളിലുടെ ജീവിതം ദുരിതമയമായിരുന്നു. ചെഗുവേര ഇവിടം സന്ദർശിച്ച് ഇവിടുത്തെ ജോലിക്കാർ അനുഭവിക്കുന്ന ബുദ്ധിമുട്ടുകളെപ്പറ്റി മോട്ടോർസൈക്കിൾ ഡയറികളിൽ എഴുതിയിട്ടുണ്ട്. 1971 -ൽ ഖനി ദേശസാൽക്കരിച്ചത് അമേരിക്കൻ പ്രസിഡണ്ടായിരുന്ന നിക്സണെ അരിശം പിടിപ്പിച്ചു. അമേരിക്കയുടെ സ്വാധീനത്തിനു തെളിവില്ലെങ്കിലും തുടർന്ന് സോഷ്യലിസ്റ്റ് സർക്കാർ നിലംപതിച്ചു. അടുത്തുവന്ന സർക്കാർ പഴയ ഉടമകൾക്ക് കൈയ്യയച്ച് നഷ്ടപരിഹാരം നൽകുകയുണ്ടായി. പിന്നീട് ഈ ഖനി ചിലിയുടെ സാമ്പത്തിക ജീവനാഡി ആയെങ്കിലും തൊഴിലാളികളുടെ ജീവിതനിലവാരം അപകടകരമായിത്തന്നെ തുടർന്നു. പഴയഖനനരീതി അവസാനിപ്പിച്ച് പുതിയ ഭൂഗർഭഖനി ഉണ്ടാക്കാൻ തുടങ്ങുമ്പോൾ 1960 കളിൽ ഉണ്ടാക്കിയ ഏഴുനില ആശുപത്രി വികസിച്ചുകൊണ്ടിരിക്കുന്ന ഖനി പുറംതള്ളുന്ന മാലിന്യത്തിൽ മൂടിക്കഴിഞ്ഞു. 20000 ആൾക്കാർ ജീവിച്ചിരുന്ന നഗരത്തിലെ സ്കൂളുകളിൽ നിന്നും വീടുകളിൽ നിന്നും ആൾക്കാരെ ഖനിയുടെ വികസനത്തിനായി 17 കിലോമീറ്റർ അകലേക്ക് മാറ്റിക്കഴിഞ്ഞു. ![](https://cdn.boolokam.com/articles/2022/08/yy.jpg)ലോകത്തേറ്റവും വരണ്ട മരുഭൂമിയിൽ ഭൂമിക്കടിയിൽ ആയിരക്കണക്കിനു കിലോമീറ്റർ ടണൽ ഉണ്ടാക്കുന്നത് ഒരു വലിയ എഞ്ചിനീയറിങ്ങ് വിസ്മയം തന്നെയായിരിക്കും. ചുക്കി എന്ന പേരിൽ ചിലിയിൽ അറിയപ്പെടുന്ന ചുക്വികമാറ്റയെപ്പറ്റിയുള്ളതെല്ലാം ചിലിയുടെ ചരിത്രവും സമ്പത്തുമായി ബന്ധപ്പെട്ടിരിക്കുന്നതാണ്. അത് ഇനിയും പുതിയരീതിയിൽ മാറ്റം വരുത്തിയാലേ വരുന്ന അരനൂറ്റാണ്ട് കൂടി സമൃദ്ധമായി നിലനിർത്താനാവുകയുള്ളൂ എന്ന യാഥാർത്ഥ്യവുമായി ആൾക്കാർ പൊരുത്തപ്പെട്ടുവരുന്നു. &nbsp;
