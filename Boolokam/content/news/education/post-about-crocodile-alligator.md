---
title: "മുതലകളെ മാംസഭോജികളിൽ ഏറ്റവും ഭീകരനെന്ന് വിശേഷിപ്പിക്കാൻ കാരണമെന്ത് ?"
date: 2023-03-22T07:11:07
draft: false
categories: ["Education"]
tags: ['alligator', 'crocodile']
author: "Beaumaris"
image: "https://cdn.boolokam.com/articles/2023/03/33r2.jpg"
view_count: 1159625
like_count: 24583
comment_count: 0
---

**മാംസഭോജികളിൽ ഏറ്റവും ഭീകരനെന്ന് വിശേഷിപ്പിക്കുന്നത് ആരെ ?** **അറിവ് തേടുന്ന പാവം പ്രവാസി** പണ്ടുകാലത്ത് ഭൂമി അടക്കിവാണിരുന്ന ദിനോസറുകളുടെ ബന്ധുക്കളാണ് മുതലകൾ.വെള്ളത്തിൽ വെച്ച് അവയുടെ പിടിയിൽ പെട്ടാൽ രക്ഷപ്പെടാൻ കഴിയുന്ന ജീവികൾ അപൂർവം.മാംസഭോജികളിൽ ഏറ്റവും ഭീകരനെന്നാണ് മുതലകളെ വിശേഷിപ്പിക്കുന്നത്.ലോകം കണ്ടിട്ടുള്ളതിൽ വെച്ച് ഏറ്റവും പഴക്കവും, തഴക്കവും ചെന്ന വേട്ടക്കാരനാണ് മുതല.കടലിലെ സ്രാവിനെ പോലെ വേട്ടയിൽ അതീവ സമർത്ഥനും.കടൽ ഒഴികെ വെള്ളമുള്ള ഏതു സ്ഥലത്തും, ചതുപ്പിലും കഴിയാൻ യോജിച്ച ദേഹമാണ് മുതലയുടേത്. ഒരു വമ്പൻ പല്ലിയെപ്പോലെയാണ് സാധാരണ മുതലയുടെ ആകൃതി . ചിറകുകളില്ലെങ്കിലും വെള്ളത്തിലൂടെ അതിവേഗം നീന്താൻ മുതലകൾക്കാകും.വെള്ളത്തിൽ ഒരനക്കം പോലുമില്ലാതെ പൊന്തിക്കിടക്കാനും സാധിക്കും.ഏതോ തടിക്കഷ്ണം കിടക്കുകയാണെന്നേ കണ്ടാൽ തോന്നൂ. ദാഹം തീർക്കാനായി മാനോ, മറ്റു മൃഗങ്ങളോ വെള്ളത്തിലേക്കിറങ്ങിയാൽ അടുത്ത നിമിഷം ചാട്ടുളി പോലെ കുതിച്ചെത്തി മുതല അതിന്റെ കാലിൽ പിടികൂടും.അതേനിമിഷം തന്നെ വാലുകൊണ്ട് ഇരയുടെ ദേഹത്ത് ആഞ്ഞടിക്കുകയും ചെയ്യും.എന്നിട്ട് അടിതെറ്റിയ ഇരയുടെ ദേഹത്തോ,കഴുത്തിലോ കടിച്ച് വെള്ളത്തിലേക്ക് ഊളിയിടുകയായി. കണ്ണടച്ചു തുറക്കുന്ന സമയം കൊണ്ട് എല്ലാം തീരുമെന്നതിനാൽ ഇരയ്ക്ക് രക്ഷപ്പെടാനോ എന്തിന്, കരയാൻ പോലുമോ കഴിയില്ല ഇരുപതുകോടി കൊല്ലങ്ങളായി മുതലകൾ ഈ വേട്ട തുടങ്ങിയിട്ട്.അന്നും അവയുടെ ആകൃതി ഇതുപോലെ തന്നെയായിരുന്നു എന്നാണ് ശാസ്ത്രജ്ഞർ പറയുന്നത്. ദിനോസറുകളായിരുന്നല്ലോ അന്നു ഭൂമി ഭരിച്ചിരുന്നത്.പതിമൂന്നര മീറ്ററിലധികം നീളമുള്ള 'ഫോബോസുക്കസ് ' തുടങ്ങിയ അക്കാലത്തെ മുതലകൾ സാമാന്യം വലിയ ദിനോസറുകളെയാണ് തിന്നിരുന്നത്.പാമ്പും, പല്ലിയുമെല്ലാം ഉൾപ്പെട്ട ഉരഗവർഗക്കാരാണ് മുതലകൾ.അവയിൽ ഏറ്റവും വലിയ ഉരഗവും മുതല തന്നെ. വെള്ളത്തിലാണ് വാസമെങ്കിലും കരയിലെ ജീവികളെപ്പോലെ അന്തരീക്ഷവായു ശ്വസിച്ചാണ് അവ കഴിയുന്നത്. എന്നാൽ വെള്ളത്തിനടിയിൽ അഞ്ചു മണിക്കൂർ വരെ ശ്വാസം പിടിച്ചിരിക്കാൻ മുതലയ്ക്ക് വിഷമമില്ല എന്നു മാത്രം.ജീവനുള്ള എന്തിനേയും അതേപടി കടിച്ചുകീറി തിന്നുകയാണ് മുതലകൾ പതിവ്.എല്ലും, പല്ലും, തൂവലുമൊന്നും അവയ്ക്കു പ്രശ്നമല്ല. ഇടക്കിടെ നല്ല ബലമുള്ള വെള്ളാരങ്കല്ലുകൾ തിന്നാൽ മതി.കുടലിലെ 'ക്രോപ് ' എന്ന ഒരു പ്രത്യേക അറയിലാണ് ഈ കല്ലുകൾ എത്തിച്ചേരുക.ദഹനരസത്തോടൊപ്പം ഈ കല്ലുകൾ പരസ്പരം ഉരയുമ്പോൾ എല്ലും മറ്റും ചതഞ്ഞരയും.എന്നാൽ വെളളത്തിലെ വേട്ടക്കാരാണെങ്കിലും മുതലകൾക്ക് ഇടയ്ക്കിടെ കരയിലേക്ക് വന്നേ പറ്റൂ.നമ്മേപ്പോലെ അവയുടെ രക്തത്തിന്റെ ചൂട് എപ്പോഴും ഒരുപോലെയല്ല എന്നതാണ് ഇതിന് കാരണം. വെള്ളത്തിൽ കിടന്ന് ദേഹം തണുത്താൽ മുതലകൾ മുകളിലേക്ക് കയറി വെയിൽ കായും.കൂടുതൽ ചൂട് കിട്ടാൻ വായ തുറന്ന് പിടിക്കുകയും അവ പതിവാണ്.വായിലെ തൊലിയ്ക്കടിയിലുള്ള രക്തക്കുഴലുകൾ സൂര്യപ്രകാശമേറ്റ് വേഗം ചൂടുപിടിക്കും.ശ്വസിക്കാനും, വെയിൽ കായാനും മാത്രമല്ല, മുട്ടയിടാനും മുതലകൾക്ക് കരയിലേക്ക് വരണം. മണ്ണിൽ കൊച്ചുകുഴിയുണ്ടാക്കി ജീർണ്ണിച്ച ഇലകളും മറ്റും നിറച്ച് അതിലാണ് പെൺമുതലകൾ മുട്ടയിടുക.ഇലകൾ ജീർണ്ണിക്കുമ്പോൾ ഉണ്ടാകുന്ന ചൂടേറ്റാണ് മുട്ടകൾ വിരിയുക.മുട്ട പൊട്ടി പുരത്തുവരുന്ന കുഞ്ഞുങ്ങളെ അമ്മമുതല വായിലെടുത്ത് വെള്ളത്തിലേക്കിടും. അമ്മയുടെ വായിൽ നിറയെ ഭയങ്കരൻ പല്ലുകളാണെങ്കിലും കുഞ്ഞുങ്ങൾക്ക് വേദനിക്കുകയില്ല. ![](https://cdn.boolokam.com/articles/2023/03/wffwf-1024x768.jpg)ലോകത്തിലൊട്ടാകെ 22 തരം മുതലകളുണ്ട്.അവയിൽ ഏറ്റവും പ്രശസ്തമായ മുതല ഈജിപ്തിലെ നൈൽ നദിയിലുള്ളവയാണ്.മുതലകളിലെ ഭീകരന്മാർ ഓസ്ട്രേലിയയിലെ ഉപ്പുവെള്ളത്തടാകങ്ങളിലെ കഴിയുന്നവയാണ്. ബോട്ടുകൾപോലും മറിച്ചിട്ട് ആളുകളെ കൊന്നുതിന്നാൻ അവയ്ക്ക് ഒരു മടിയുമില്ല.പണ്ടുമുതലേ മനുഷ്യർ ധാരാളമായി വേട്ടയാടുന്നതുകൊണ്ടാണ് 'സാൾട്ടീ ' എന്ന ഈ മുതലകൾ ഇങ്ങനെ ആക്രമിക്കുന്നത്.ഏറ്റവും 'മര്യാദ'ക്കാരായ മുതലകൾ ഇന്ത്യയിലാണുള്ളത്.ഉത്തരേന്ത്യയിലെ നദികളിൽ കാണപ്പെടുന്ന 'ഘരിയൽ' മുതലകളാണവ. അറക്കവാളു പോലെ നീളൻ ചുണ്ടുകളുള്ള ഘരിയലുകളാണ് മുതലകളിൽ ഏറ്റവും വലിപ്പക്കാർ- ഏഴു മീറ്ററിലധികം നീളമുള്ള വമ്പന്മാർ അവയ്ക്കിടയിലുണ്ട്.
