---
title: "ഇൻഡ്യൻ റെയിൽവേ നടപ്പിലാക്കിയ ഹാൻഡ് ഹെൽഡ് ടെർമിനൽ(എച്ച്.എച്ച്.ടി.) സംവിധാനത്തിന്റെ പ്രത്യേകതകൾ എന്തെല്ലാം ?"
date: 2023-09-01T07:03:44
draft: false
categories: ["Education"]
tags: ['hand held terminal', 'indian railway']
author: "Beaumaris"
image: "https://cdn.boolokam.com/articles/2023/09/fwweeee.webp"
view_count: 722835
like_count: 15129
comment_count: 0
---

**ഇൻഡ്യൻ റെയിൽവേ നടപ്പിലാക്കിയ ഹാൻഡ് ഹെൽഡ് ടെർമിനൽ(എച്ച്.എച്ച്.ടി.) സംവിധാനത്തിന്റെ പ്രത്യേകതകൾ എന്തെല്ലാം ?** **അറിവ് തേടുന്ന പാവം പ്രവാസി** റെയിൽവേ നിയമചാർട്ട് പ്രകാരം ബർത്ത്/സീറ്റിൽ ആളെത്തിയില്ലെങ്കിൽ തൊട്ടടുത്ത സ്റ്റേഷൻ തൊട്ട് അത് റദ്ദാക്കണമെന്നാണ് നിയമം. എന്നാൽ മാനുഷിക പരിഗണന വച്ച് ടിടിഇമാർ രണ്ടിലധികം സ്റ്റേഷൻവരെ കാത്തുനിൽക്കുക പതിവായിരുന്നു ഇത്ര കാലവും. എന്നാൽ ഈ പരിഗണന അവസാനിപ്പിക്കാനുള്ള പുതിയ സാങ്കേതിക വിദ്യയാണ് ഹാൻഡ് ഹെൽഡ് ടെർമിനൽ സംവിധാനം. അതായത് ടിക്കറ്റില്‍ രേഖപ്പെടുത്തിയ ബോര്‍ഡിംഗ് സ്റ്റേഷനില്‍ നിന്നും യാത്രികന്‍ കയറി ഇല്ലായെങ്കില്‍ അടുത്ത സ്റ്റേഷൻ തൊട്ട് അർഹരായ ആർ.എ.സി./വെയിറ്റിങ് ലിസ്റ്റുകാര്‍ക്ക് ഓട്ടോമാറ്റിക്ക് ആയി ആ സീറ്റ് ലഭിക്കും. ഹാൻഡ് ഹെൽഡ് ടെർമിനൽ സംവിധാനത്തിന് മേന്മ ഏറെയുണ്ട്. ഇത്രകാലവും സീറ്റ് ഒഴിവുണ്ടോ എന്നത് അറിയണമെങ്കില്‍ ടിക്കറ്റ് പരിശോധകർക്ക് അടുത്ത ചാർട്ടിങ് സ്റ്റേഷൻ വരെ കാത്തുനിൽക്കേണ്ടി വന്നിരുന്നു. ചാര്‍ട്ടിന് പകരം ടിടിഇമാർക്ക് റെയിൽവെ ടാബ് നൽകുകയും പരമ്പരാഗതമായ പേപ്പര്‍ ചാര്‍ട്ടിനു പകരം എച്ച്.എച്ച്.ടി സമ്പ്രദായം നടപ്പിലാക്കുകയും ടാബുകളിൽ വിവരങ്ങൾ രേഖപ്പെടുത്താൻ തുടങ്ങിയതോടെ ഒഴിവുള്ള സീറ്റ് വിവരം പെട്ടെന്ന് തന്നെ അറിയാൻ കഴിയും. ട്രെയിന്‍ പുറപ്പെട്ടാലും സീറ്റ് ഒഴിവുണ്ടെങ്കിൽ ടിക്കറ്റ് പരിശോധകർക്ക് അടുത്ത ചാർട്ടിങ് സ്റ്റേഷൻ വരെ ഇനി കാത്തു നിൽക്കേണ്ടി വരില്ല.ഒഴിവുള്ള സീറ്റുകള്‍ അപ്പോൾത്തന്നെ കൈയിലെ ടാബിൽ രേഖപ്പെടുത്തി ആര്‍എസിയിലോ , വെയിറ്റിംഗ് ലിസ്റ്റിലോ ഉള്ള യാത്രക്കാരന് ആ സീറ്റ് നൽകാൻ സാധിക്കും. ചുരുക്കത്തിൽ ടിക്കറ്റില്‍ രേഖപ്പെടുത്തിയ ബോർഡിങ് സ്റ്റേഷനിൽ നിന്ന് സീറ്റിൽ യാത്രികന്‍ എത്തിയില്ല എങ്കിൽ ടിക്കറ്റ് റദ്ദാകും. ടിക്കറ്റ് എടുക്കുമ്പോൾത്തന്നെ കയറുന്ന സ്റ്റേഷൻ അഥവാ ബോർഡിങ് സ്റ്റേഷൻ രേഖപ്പെടുത്താം. ടിക്കറ്റ് എടുത്തതിനുശേഷം കയറുന്ന സ്ഥലം മാറ്റണമെന്ന് തോന്നിയാലും പിന്നീട് മാറ്റാനും സാധിക്കും. ട്രെയിന്‍ പുറപ്പെടുന്നതിന് നാലുമണിക്കൂർ മുമ്പ്‌ ഇത് ചെയ്യണം എന്നു മാത്രം.അതേസമയം ഹാൻഡ് ഹെൽഡ് ടെർമിനൽ സംവിധാനത്തിന്‍റെ ചില ന്യൂനതകളും ചിലര്‍ ചൂണ്ടിക്കാട്ടുന്നുണ്ട്. ബോർഡിങ് സ്റ്റേഷനിൽ നിന്ന് കയറാതെ റദ്ദാക്കപ്പെട്ട ആളുടെ ടിക്കറ്റ് മറ്റൊരു യാത്രക്കാരന് നൽകുമ്പോൾ നിലവിൽ മെസേജ് വരില്ല. പരിശോധകർ വിവരം യാത്രക്കാരനോട് പറയണം. ബോർഡിങ് സ്റ്റേഷൻ മാറി കയറുന്ന യാത്രികനെ ട്രയിനില്‍ നിന്ന് ഇറക്കി വിടാതെ ഒഴിവുള്ള ഏതെങ്കിലും ബർത്ത് നൽകണം എന്ന നിർദേശവും ഉയരുന്നുണ്ട്. ഈ സംവിധാനം നിലവിൽ വന്ന തീവണ്ടികളിൽ അത്യാവശ്യസാഹചര്യത്തിൽ പരിശോധിക്കാൻ ട്രെയിൻ ക്യാപ്റ്റന് ഒരു സെറ്റ് ചാർട്ട് നൽകും. എൻഡ് ടു എൻഡ് വണ്ടികളിലാണ് (ഒരു ടി.ടി.ഇ. തന്നെ തുടക്കം മുതൽ അവസാനം വരെ ടിക്കറ്റ് പരിശോധിക്കുന്ന വണ്ടികൾ) ആദ്യ ഘട്ടത്തിൽ ഈ സംവിധാനം ഉപയോഗിച്ചത്. 2018-ൽ രാജധാനി, ഗരീബ്‌രഥ്, തുരന്തോ, ശതാബ്ദി ഉൾപ്പെടെയുള്ളവയിൽ ഉപയോഗിച്ചു തുടങ്ങിയ ഈ സംവിധാനം പിന്നീട് സൂപ്പർഫാസ്റ്റിലും കൊണ്ട് വന്നു. 4ജി സിം ആണ് നിലവിൽ ടാബിൽ ഉപയോഗിക്കുന്നത്. കേരളത്തിൽ മാവേലി എക്സ്പ്രസ്, മലബാർ എക്സ്പ്രസ്, വഞ്ചിനാട് എക്സ്പ്രസ് ഉൾപ്പെടെ എല്ലാ പ്രധാന ട്രെയിനുകളിലും ടിക്കറ്റ് പരിശോധകരുടെ കൈയിൽ ചാർട്ടിനു പകരം ടാബും എച്ച്.എച്ച്.ടി യും വന്നുകഴിഞ്ഞു . ടിക്കറ്റ് റിസർവ് ചെയ്ത് സീറ്റുറപ്പാക്കാൻ കഴിയാത്ത യാത്രക്കാർ ഒഴിവുള്ള സീറ്റിന് ടി.ടി.ഇ.യുടെ പിറകെ നടക്കുന്നത് സാധാരണ കാഴ്ചയാണ്. എന്നാൽ ഓരോ ചാർട്ടിങ് സ്റ്റേഷനിൽ നിന്നും ചാർട്ട് കൈയിൽ കിട്ടിയാൽ മാത്രമേ സീറ്റ് ഒഴിവുള്ള കാര്യം ഇതുവരെ ടി.ടി.ഇ.ക്കും മനസ്സിലാക്കാൻ പറ്റൂ. ഹാൻഡ് ഹെൽഡ് ടെർമിനൽ സംവിധാനത്തോടെ തീവണ്ടിയിൽ നിന്നുതന്നെ സീറ്റ്‌ലഭ്യത നോക്കാനും ഒഴിവുള്ളത് അനുവദിക്കാനും പറ്റും. ഉദാഹരണത്തിന് മംഗളൂരുവിൽ നിന്ന് തിരുവനന്തപുരത്തേക്ക് 5.30-ന്‌ പുറപ്പെടുന്ന ഒരു വണ്ടിയുടെ മെയിൻ ചാർട്ട് വണ്ടി പുറപ്പെടുന്നതിന് മൂന്നുമണിക്കൂർമുൻപ്‌ തയ്യാറാകും. വണ്ടി പുറപ്പെടുന്നതിന് അരമണിക്കൂർ മുൻപ്‌ കറന്റ് ബുക്കിങ് ചാർട്ട് പൂർത്തിയാകും. ഇവ ടി.ടി.ഇ.മാർക്ക് നൽകും. വണ്ടിയിൽ ഒഴിവുള്ള സീറ്റുകളുടെ (ബർത്ത്) വിവരം കിട്ടാൻ അടുത്ത ചാർട്ടിങ് സ്റ്റേഷനായ കണ്ണൂരിലെത്തണം. ഇതിനിടയിൽ സീറ്റൊഴിവുണ്ടോ എന്നറിയാൻ ടി.ടി.ഇ.മാർക്ക് നിർവാഹമില്ലായിരുന്നു. ഈ കുറവ് ഹാൻഡ് ഹെൽഡ് ടെർമിനൽ (എച്ച്.എച്ച്.ടി.) പരിഹരിക്കും.
