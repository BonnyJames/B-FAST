---
title: "ഇന്ത്യയിൽ എവിടെയാണ് മോദി മസ്ജിദും മോദി റോഡും ഉള്ളത് ?"
date: 2023-04-03T07:41:27
draft: false
categories: ["Education"]
tags: ['modi masjid', 'modi mosk', 'modi road']
author: "Beaumaris"
image: "https://cdn.boolokam.com/articles/2023/04/addd.webp"
view_count: 357425
like_count: 30511
comment_count: 0
---

അറിവ് തേടുന്ന പാവം പ്രവാസി കര്‍ണാടകയുടെ തലസ്ഥാനമായ ബംഗ്ളൂരുവില്‍ മൂന്ന് മുസ്ലിം പളളികള്‍ മോദി മസ്ജിദ് എന്ന പേരിൽ അറിയപ്പെടുന്നുണ്ട്. എന്നാല്‍ ഈ പള്ളിക്ക് ഇൻഡ്യൻ പ്രധാനമന്ത്രി നരേന്ദ്രമോദിയുമായി യാതൊരു ബന്ധവുമില്ല. ഈ പള്ളി മോദി അബ്ദുള്‍ ഗഫൂർ എന്ന വ്യവസായിയുമായാണ് ബന്ധപ്പെട്ടിരിക്കുന്നത്. ധനികനായ ഒരു വ്യാപാരിയായിരുന്നു മോദി അബ്ദുള്‍ ഗഫൂര്‍. 1849കളില്‍ അദ്ദേഹം ബംഗ്ളൂരുവിലെ ടസ്‌കര്‍ ടൗണിലാണ് താമസിച്ചിരുന്നത്. മിലിട്ടറി ആന്‍ഡ് സിവില്‍ സ്റ്റേഷന്‍ എന്നായിരുന്നു ആ പ്രദേശം അറിയപ്പെട്ടിരുന്നത്. പേര്‍ഷ്യയ്ക്കും ഇന്ത്യയ്ക്കുമിടയില്‍ വ്യാപാരം നടത്തിയിരുന്ന പ്രശസ്തനായ ഒരു വ്യാപാരി കൂടിയായിരുന്നു മോദി അബ്ദുള്‍ ഗഫൂർ. മറ്റ് ചില രാജ്യങ്ങളിലും അദ്ദേഹം വ്യാപാരം നടത്തിയിരുന്നു. അങ്ങനെയിരിക്കെയാണ് താന്‍ താമസിച്ചിരുന്ന സ്ഥലത്ത് ഒരു മസ്ജിദ് വേണമെന്ന് അദ്ദേഹത്തിന് തോന്നലുണ്ടായത്. അങ്ങനെ 1849ല്‍ അദ്ദേഹം അവിടെ ഒരു പള്ളി നിര്‍മ്മിച്ചു. അതിനുശേഷം മോദി അബ്ദുള്‍ ഗഫൂറിന്റെ കുടുംബം ബെംഗളൂരുവിലെ വിവിധ പ്രദേശങ്ങളില്‍ കൂടുതല്‍ പള്ളികള്‍ നിര്‍മ്മിച്ചു. അദ്ദേഹത്തിന്റെ സ്മരണയ്ക്കായി താനേരി പ്രദേശത്തിന് സമീപം മോദി റോഡ് എന്നൊരു റോഡും ഉണ്ട്. ഏകദേശം 170 വര്‍ഷത്തോളം പഴക്കമുള്ള പഴയ പള്ളിക്ക് കാലക്രമേണ കേടുപാടുകള്‍ വന്നുതുടങ്ങി. 2015ല്‍ പഴയ പള്ളി പുതുക്കി പണിതു.30,000 ചതുരശ്ര അടി വിസ്തീര്‍ണമുള്ള പുതിയ പള്ളിയില്‍ സ്ത്രീകള്‍ക്ക് നമസ്‌ക്കരിക്കുന്നതിനായി പ്രത്യേകം സ്ഥലം ഒരുക്കിയിട്ടുണ്ട്. മറ്റ് അടിസ്ഥാന സൗകര്യങ്ങളും പള്ളിയില്‍ സജ്ജീകരിച്ചിട്ടുണ്ട്. ഇന്തോ-ഇസ്ലാമിക് വാസ്തുവിദ്യയാണ് പള്ളിയുടെ നിര്‍മ്മാണത്തിന് ഉപയോഗിച്ചിരിക്കുന്നത്. 
