---
title: "ബ്രസീൽ നട്ടിനെ കുറിച്ച് കേട്ടിട്ടുണ്ടോ ? വായിച്ചറിയൂ പ്രകൃതിയുടെ ഈ അത്ഭുതം"
date: 2022-08-31T04:49:08
draft: false
categories: ["Education"]
tags: ['Bertholletia excelsa', 'brazil nut']
author: "Beaumaris"
image: "https://cdn.boolokam.com/articles/2022/08/h.jpg"
view_count: 317069
like_count: 13282
comment_count: 0
---

**Vinaya Raj V R** ലോകത്തെ തന്നെ വന്മരങ്ങളിൽ ഒന്നാണ് ആമസോൺ വനങ്ങളിൽ കാണപ്പെടുന്ന ബ്രസീൽ നട്ട് (Bertholletia excelsa). 200 അടിയിലേറെ ഉയരവും തടിക്ക് രണ്ടുമീറ്ററോളം വ്യാസവും വയ്ക്കുന്ന നമ്മുടെ പേഴിന്റെ കുടുംബത്തിൽപ്പെട്ട ഇവ എണ്ണൂറോളം വർഷം ജീവിച്ചിരിക്കും. മരത്തിന്റെ ഉയരത്തിന്റെ ഏതാണ്ട് പകുതിവരെ കാര്യമായ ശാഖകൾ ഇവയ്ക്ക് ഉണ്ടാകാറില്ല. മരപ്പണികൾക്ക് വളരെ അനുയോജ്യമാണ് ബ്രസീൽ നട്ട്. വംശനാശഭീഷണിയുള്ള ഈ മരം മുറിക്കുന്നത് ബ്രസീലിൽ നിയമവിരുദ്ധമാണ്. ഈ മരത്തിൽ ബ്രസീൽ നട്ട് എന്നുതന്നെ വിളിക്കുന്ന ഒരു കായ ഉണ്ടാവും. രണ്ടര കിലോഗ്രാമോളം ഭാരം വയ്ക്കുന്ന പൊതിച്ച തേങ്ങ പോലെയിരിക്കുന്ന ഈ കായ വ്യാവസായികമായി ശേഖരിക്കും. നല്ല ഭാരമുള്ള ഈ കായകൾ തലയിലും വാഹനങ്ങളിലും വീണാൽ അപകടം പറ്റാറുണ്ട്. കായയുടെ ഉള്ളിൽ ആപ്പുപോലെയിരിക്കുന്ന എട്ടുമുതൽ 24 വരെ വിത്തുകൾ ഉണ്ടായിരിക്കും, ഒരു മരത്തിൽ നിന്നു വർഷത്തിൽ ഒരു കിന്റലിലേറെ വിത്തുകൾ ലഭിക്കും. ഇവയാണ് തിന്നാൻ കൊള്ളുന്ന ഭാഗം. ശല്യപ്പെടുത്താത്ത വലിയ കന്യാവനങ്ങളിൽ മാത്രമേ ഈ മരം കാണുകയുള്ളൂ. വലിയ ശരീരമുള്ള പെൺകാട്ടുതേനിച്ചകൾക്കു മാത്രമേ ഈ മരങ്ങളിൽ പരാഗണം നടത്താനാവുകയുള്ളൂ എന്നതാണ് ഇതിന്റെ കാരണം. പല ഇനത്തിൽപ്പെട്ട തേനീച്ചകളും പലസ്ഥലങ്ങളിലുള്ള മരങ്ങളിൽ വിവിധ സീസണുകളിൽ പരാഗണം നടത്തുന്നു. ഈ തേനീച്ചൾക്കാവട്ടെ അവരുടെ സ്വന്തം പ്രത്യുൽപ്പാദനത്തിന് വന്മരങ്ങളുടെ മുകളിൽ വളരുന്ന കോറിയാന്തസ് വാസ്ക്വെസി എന്നൊരു ഓർക്കിഡിന്റെ സഹായം ആവശ്യമാണ്. ആൺ തേനീച്ചകൾക്ക് ഈ ഓർക്കിഡിന്റെ സൗരഭ്യം ഉണ്ടെങ്കിലേ പെണ്ണീച്ചകളെ ആകർഷിക്കാൻ പറ്റുകയുള്ളൂ. തമാശ അതല്ല, ആ ഓർക്കിഡ് ബ്രസീൽ നട്ട് മരത്തിൽ വളരുകയുമില്ല. അതായത് ബ്രസീൽ നട്ട് മരങ്ങളുടെ നിലനിൽപ്പിന് മറ്റു വന്മരങ്ങളുടെ സാന്നിധ്യവും ആവശ്യമാണ്. പരാഗണം നടന്നാൽ കായകൾ മൂപ്പെത്താൻ 14 മാസം വേണം. കായയുടെ ഒരറ്റത്ത് ഒരു ചെറിയ തുള ഉണ്ടാവും. അഗൗട്ടി പോലെയുള്ള വലിയ കരണ്ടുജീവികൾ ഈ തുളവഴി കായ തുറക്കുന്നു, കുറെ വിത്തുകൾ അവ തിന്നും, ബാക്കി പിന്നീട് തിന്നാനായി കുഴിച്ചിടും,. ഇവയാണ് പുതിയമരങ്ങൾ ആയി മുളച്ചുവരുന്നത്. ഉണ്ടാവുന്ന തൈകൾ അനേകം വർഷം തൈകളായി സൂര്യപ്രകാശം ലഭിക്കുന്ന അനുകൂലാവസ്ഥയ്ക്കായി കാത്തിരിക്കേണ്ടിവരും വളർന്നുതുടങ്ങാൻ. കപ്പൂച്ചിയൻ കുരങ്ങന്മാർ കല്ലുപയോഗിച്ച് ഇതിന്റെ കായ പൊട്ടിക്കുന്നതായി കണ്ടിട്ടുണ്ട്. സെലീനിയം മൂലകത്തിന്റെ ഒന്നാംതരം സ്രോതസാണ് ബ്രസീൽ നട്ട്. എട്ടാഴ്ചക്കാലം ഓരോ ബ്രസീൽ നട്ട് കഴിച്ചാൽ സെലീനിയം പോഷകക്കുറവ് പരിഹരിക്കാനാവും. അതുപോലെ കൂടിയ അളവിൽ റേഡിയം ഈ കായകളിൽ ഉണ്ട്. സാധാരണ ഭക്ഷണങ്ങളിൽ കാണുന്നതിന്റെ 1000 മടങ്ങുവരെ. മണ്ണിൽ റേഡിയത്തിന്റെ അളവ് കൂടിയതുകൊണ്ടല്ല കായകളിൽ ഈ അളവ് ഉണ്ടാകുന്നത്, ഈ മരത്തിന്റെ വേരുകൾ റേഡിയം തേടി മണ്ണിന്റെ ആഴങ്ങളിലേക്ക് സഞ്ചരിക്കുന്നതുകൊണ്ടാണത്. ![](https://cdn.boolokam.com/articles/2022/08/gegge.jpg)ബ്രസീൽ നട്ട് മരങ്ങളുടെ തോട്ടങ്ങൾ ഉണ്ടാക്കാൻ നടത്തിയ ശ്രമങ്ങൾ പരാജയപ്പെടുകയാണ് ഉണ്ടായത്. കാട്ടിൽ നിന്നും നേരിട്ടാണ് ഇതിന്റെ കായകൾ പെറുക്കിയെടുക്കുന്നത്. 2020- ൽ ഇതിന്റെ ഉൽപ്പാദനം 70000 ടണ്ണോളമായിരുന്നു. അഞ്ചുകോടി ഡോളറിന്റെ വാർഷിക സമ്പദ് വ്യവസ്ഥയാണ് ബ്രസിൽ നട്ടിന്റേത്. കായകൾ ഏതാണ്ട് മുഴുവൻ തന്നെ വനത്തിൽ നിന്നും പെറുക്കിയെടുത്തതാണ്. കാടിനു പരിക്കുപറ്റാതെയാവണം കായകൾ ശേഖരിക്കേണ്ടത് എന്നാണ് നിയമം. ഒരെണ്ണം പോലും അവശേഷിക്കാതെ കായകൾ പെറുക്കിയെടുക്കുന്നത് പുതിയ തൈകൾ ഉണ്ടായി വരുന്നതിനെ പലയിടത്തും തടയുന്നുണ്ട്. നല്ല വിലയുള്ള കായകൾ പെറുക്കുന്ന ജോലി തദ്ദേശീയർക്ക് നല്ല വരുമാനമുണ്ടാക്കാനുള്ള അവസരം ഉണ്ടാക്കുന്നു. കാലങ്ങളായി രൂപപ്പെടുത്തിയ വഴികളിൽക്കൂടി നടന്ന് ശേഖരിച്ച കായകൾ ചാക്കിലാക്കി നടന്ന് അടുത്തുള്ള റോഡുകളിലോ നദികളിലോ എത്തിച്ചശേഷം വാങ്ങുന്ന കച്ചവടക്കാർ അവ ഫാക്ടറികളിൽ എത്തിച്ച് പൊട്ടിച്ച് വിത്ത് പുറത്തെടുക്കുന്നു. കായകൾ ചൂടാക്കി, വേവിച്ച്, ഉണങ്ങി കൃത്യമായ പരിശോധനകൾക്കും ഗ്രേഡിങ്ങിനും ശേഷമാണ് മിക്കവാറും യൂറോപ്യൻ രാജ്യങ്ങളിലേക്ക് കയറ്റുമതി ചെയ്യുന്നത്.
