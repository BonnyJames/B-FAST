---
title: "ഏത് രാജ്യമാണ് ഷാമ്പു കണ്ട് പിടിച്ചതെന്ന് എപ്പോഴെങ്കിലും ചിന്തിച്ചിട്ടുണ്ടോ ? എന്നാൽ ഞെട്ടാൻ തയ്യാറായിക്കോ ..."
date: 2023-09-07T09:39:29
draft: false
categories: ["Education"]
tags: ['history', 'shampoo']
author: "Beaumaris"
image: "https://cdn.boolokam.com/articles/2023/09/dddffgggg.jpg"
view_count: 1669591
like_count: 17091
comment_count: 0
---

**ഷാമ്പുവിന്റെ ചരിത്രം, ദീൻന്റെയും** **(Sake Dean Mahomed and the Shmapoo)** **എഴുതിയത് : സിദ്ദീഖ് പടപ്പിൽ** ലോകത്തിലെ പല പുരാതന നാഗരികത സംസ്കാരങ്ങളിലും സൗന്ദര്യത്തെ പരിപോഷിപ്പിക്കാനുള്ള സമ്പ്രദായങ്ങളും വൈവിദ്ധ്യമാർന്ന മുടി സംരക്ഷണ രീതികളും പിന്തുടർന്നിരുന്നു. എന്നാല് ഏത് രാജ്യമാണ് ഷാമ്പു കണ്ട് പിടിച്ചതെന്ന് എപ്പോഴെങ്കിലും ചിന്തിച്ചിട്ടുണ്ടോ? മെസപ്പൊട്ടേമിയക്കാർ ആയിരിക്കുമോ, അതോ ക്ലിയോപാട്രയുടെ ഈജിപ്റ്റ്? അതുമല്ലെങ്കിൽ മറ്റേതെങ്കിലും യൂറോപ്യൻ രാജ്യം? ഹേയ്... നമ്മുടെ സ്വന്തം ഇന്ത്യയിലാണ് ഷാമ്പുവിന്റെ ഉത്ഭവം. അത് മാത്രമല്ല, ഷാമ്പു എന്ന വാക്കിന്റെ ഉത്ഭവത്തിന്റെ പിന്നിലും ഇന്ത്യയാണ്. മസാജ് ചെയ്ത് അമർത്തുക എന്നർത്ഥം വരുന്ന 'ചമ്പോ' എന്ന ഹിന്ദി പദത്തിൽ നിന്നാണ് ഷാമ്പു എന്ന ഇംഗ്ലീഷ് വാക്കുണ്ടാവുന്നത്. പതിനാറാം നൂറ്റാണ്ട് തൊട്ട് തന്നെ നമ്മുടെ പൂർവികർ സാബൂൻ കായയുടെ പൾപ്പ് ഉപയോഗിച്ച് മുടി വൃത്തിയാക്കിയിരുന്നു. ഇതോടൊപ്പം നെല്ലിക്ക, ചെമ്പരത്തി തുടങ്ങിയവയുടെ സത്തും കേശ സൗന്ദര്യത്തിനും മുടിയുടെ ആരോഗ്യ വളർച്ചയ്ക്കും ഉപയോഗിച്ചു പോന്നു. ഷാമ്പു എന്ന പദം മാത്രമല്ല, ഷാമ്പുവിനെ യൂറോപ്യർക്കിടയിൽ അവതരിപ്പിച്ച ഖ്യാതിയും ഒരു ഇന്ത്യക്കാരന്റെ പേരിലാണ്. സാബൂൻകായ ഉൾപ്പെടെയുള്ള ആയുർവേദ കൂട്ടുകൾ ഉപയോഗിച്ചു മുടി വൃത്തിയാക്കി കൊടുത്തിരുന്ന സലൂൺ ആരംഭിച്ച സേക്ക് ദീൻ മഹോമ്മദാണത്രെ ഷാമ്പുവിന്റെ ഉപജ്ഞാതാവ്. ബീഹാറിലെ പാട്നയില് വെറും ഒരു ക്ഷുരകനായി കുലത്തൊഴിൽ തുടങ്ങിയ ദീൻ മഹോമ്മദ് 1814 ല് അയർലണ്ടിലെ ബ്രൈറ്റണിലാണ് ലോകത്തിലെ ആദ്യ ഷാമ്പൂയിങ് സലൂൺ ആരംഭിക്കുന്നത്. ബ്രിട്ടീഷ് ഇന്ത്യയിലെ പാട്നയില് ഒരു ക്ഷുരക (നയി) കുടുംബത്തിലാണ് ദീൻ മഹോമ്മദിന്റെ ജനനം എന്നാണ് പറയപ്പെടുന്നത്. എന്നാല് മുർഷിദാബാദിലെ നവാക്കന്മാരെയും മുഗൾ ചക്രവർത്തിമാരെയും സേവിച്ചിരുന്ന കുടുംബത്തിലെ അറബ് - അഫ്സർ കുടുംബ പാരമ്പ്യമുള്ളവരായിരുന്നു തന്റെ മാതാപിതാക്കൾ എന്നാണ് ദീൻ പിൽക്കാലത്ത് തന്റെ പുസ്തകത്തില് എഴുതിയിട്ടുള്ളത്. 1749 ല് ജനിച്ച ദീൻ പതിനൊന്നാം വയസ്സ് മുതൽ ബ്രിട്ടീഷ് സംരക്ഷണത്തിലാണ് വളർന്നത്. ഈസ്റ്റ് ഇന്ത്യാ കമ്പനിയുടെ ബംഗാൾ ആർമിയില് സേവിച്ചിരുന്ന ദീൻ മഹോമ്മദിന്റെ പിതാവ് മരണപ്പെട്ടതോടെയാണ് ബാലൻ ദീനിനെ ക്യാപ്റ്റൻ ഗോഡ്ഫ്രേ ബേക്കർ സംരക്ഷിച്ചു വളർത്തുന്നത്. കമ്പനിയിലെ സർജൻ ജോലിയിൽ എടുക്കുന്നതും ബേക്കർ തന്നെയായിരുന്നു. ![](https://cdn.boolokam.com/articles/2023/09/qd.jpg)മറാത്തക്കാരോടുള്ള യുദ്ധത്തിൽ ദീൻ, കമ്പനിക്ക് വേണ്ടി പടയാളിയുടെ അങ്കിയുമണിഞ്ഞിട്ടുണ്ട്. 1782 വരെ കമ്പനിക്ക് വേണ്ടി പ്രവർത്തിച്ച ദീൻ, ബേക്കർ വിരമിച്ചതോടെ ജോലിയിൽ നിന്ന് രാജി വെച്ചു. അടുത്ത വർഷം ബേക്കർ കുടുംബം തന്റെ രാജ്യമായ അയർലണ്ടിലേക്ക് കുടിയേറിയപ്പോൾ ദീനിനെയും കൂടെ കൂട്ടി. പ്രൊട്ടെസ്റ്റന്‍റ് സഭാ വിശ്വാസിയായ ബേക്കർ കുടുംബത്തോടൊപ്പം താമസിച്ചു പോരുമ്പോൾ തന്നെ തന്റെ ഇംഗ്ലീഷ് പ്രാവിണ്യം മെച്ചപ്പെടുത്താനായി കോർക്കിലെ കോളേജിൽ ചേർന്ന് പഠിച്ചു. അവിടെ വെച്ചു പ്രഭു കുടുംബവും പ്രൊട്ടെസ്റ്റന്‍റകാരിയുമായ ജെയ്ൻ ഡാലിയുമായി പ്രണയത്തിലാവുകയുമായിരുന്നു. പ്രൊട്ടെസ്റ്റന്‍റ് വിശ്വസിയല്ലാത്ത ഒരാളുമായുള്ള വിവാഹം കുടുംബം എതിർത്തതോടെ ലണ്ടനിലേക്ക് ഒളിച്ചോടി വിവാഹം കഴിച്ചു. പിന്നീട് ക്രിസ്തുമതം സ്വീകരിച്ചു ദീൻ മഹോമദ് ശേഷിച്ച കാലം ഇംഗ്ലണ്ടില് തന്നെ കഴിഞ്ഞു. 1794 ല് ദീൻ, 'The Travels of Dean Mahomet' എന്ന പുസ്തകം പ്രസിദ്ധീകരിച്ചു. 34 കത്തുകളുടെ രൂപത്തിൽ എഴുതിയ ട്രാവലോഗ് ആയിരുന്നു ആ പുസ്തകം. തന്റെ ആദ്യ കാല ജീവിതവും അയർലണ്ടും ഇന്ത്യയും തമ്മിലുള്ള താരതമ്യ പഠനവുമാണ് ആദ്യ ഭാഗത്തിലുള്ളത്. ശേഷം തന്റെ മിലിട്ടറി ജീവിതവും കൊൽക്കത്തയിലെയും വാരാണസിയിലെ ജീവിതത്തെ കുറിച്ചും പറയുന്നുണ്ട്. ഇന്ത്യൻ സംസ്കാരം, വ്യാപാരം, സൈനിക സംഘട്ടനങ്ങൾ, ഭക്ഷണം, വന്യജീവികൾ തുടങ്ങിയവയെ കുറിച്ചുള്ള വിവരണങ്ങൾ ഇതോടൊപ്പമുണ്ട്. 1784 ല് ഇന്ത്യയിൽ നിന്ന് തിരിച്ചത് മുതൽ ഡാർട്മൗത് പോർട്ടില് എത്തുന്നത് വരെയുള്ള യാത്രാ വിവരണവും തുടർന്നുള്ള യൂറോപ്പ് ജീവിതവും ഈ പുസ്തകത്തിൽ പറഞ്ഞു വെക്കുന്നുണ്ട്. ഒരു ഇന്ത്യക്കാരാനാല് എഴുതപ്പെട്ട ആദ്യ ഇംഗ്ലീഷ് പുസ്തകം എന്ന ഖ്യാതി കൂടി ഈ പുസ്തകത്തിനുണ്ട്. മധ്യ ലണ്ടനിലെ ജോർജ് തെരുവിൽ 1810 ലാണ് സേക് ദീൻ മഹോമദ്, ഹിന്ദുസ്ഥാൻ കോഫി ഹൗസ് ആരംഭിക്കുന്നത്. 1814 ല് ബ്രൈറ്റണിലേക്ക് മടങ്ങിയ ദീൻ കുടുംബം, ഇപ്പോൾ ക്വീൻസ് ഹോട്ടൽ സ്ഥിതി ചെയ്യുന്ന സ്ഥലത്ത് 'മഹോമദ്'സ് ബാത്ത്സ്' എന്ന സ്ഥാപനം തുടങ്ങുകയായിരുന്നു. ഇംഗ്ലണ്ടിലെ ആദ്യത്തെ വാണിജ്യ "ഷാംപൂയിംഗ്" നീരാവി മസാജ് ബാത്ത് സെന്ററായിരുന്നു അത്. ഇന്ത്യൻ പ്രകൃത്തിദത്ത എണ്ണകൾ കൊണ്ട് നിർമ്മിച്ച ആദ്യ ഷാമ്പുവിന്റെ ഉത്ഭവമുണ്ടാകുന്നതും അവിടെയാണ്. മഹോമ്മദിന്റെ ഭാര്യ ജെയ്ൻ ഡാലിയും ബാത്ത്ഹൗസ് ബിസിനസില് സജീവമായിരുന്നു. ഡാലിയുടെ ഇടപെടലോടെ ധാരാളം പ്രഭു കുടുംബത്തിലെ സ്ത്രീകൾ 'കേശ ചികിത്സ'യ്ക്ക് എത്തിത്തുടങ്ങി. റുമാറ്റിക് പക്ഷാഘാതം, സന്ധി വേദന, ഉളുക്ക് തുടങ്ങിയവയ്ക്കുള്ള ചികിത്സയും ഇവിടെ നൽകിയിരുന്നു. വളരെ പെട്ടെന്ന് തന്നെ പ്രശസ്തിയാർജിച്ച ഇന്ത്യൻ മെഡിക്കേറ്റഡ് വേപ്പർ ബാത്തിന് വലിയ ഹോസ്പിറ്റലുകളിൽ നിന്ന് പോലും രോഗികളെ റഫർ ചെയ്തിരുന്നു. കിംഗ് ജോർജ്ജ് നാലാമന്റെയും വില്യം നാലാമന്റെയും ഷാംപൂയിംഗ് സർജനായി നിയമിക്കപ്പെട്ട ദീൻ മഹോമദ്, "ഡോ. ബ്രൈറ്റൺ" എന്നാണ് അറിയപ്പെട്ടത്. 1851 ല് ബ്രൈറ്റണില് വെച്ചാണ് ഷാമ്പുവിന്റെ പിതാവ് എന്നറിയപ്പെട്ട ദീൻ മഹോമദ് മരണപ്പെടുന്നത്.
