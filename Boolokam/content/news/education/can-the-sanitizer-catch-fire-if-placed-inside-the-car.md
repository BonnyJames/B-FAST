---
title: "സാനിറ്റൈസർ കാറിനുള്ളിൽ വെച്ചാൽ തീ പിടിക്കുമോ ?"
date: 2023-08-05T05:06:18
draft: false
categories: ["Education"]
tags: ['car', 'Fire', 'sanitizer']
author: "Bonny"
image: "http://13.232.38.164/wp-content/uploads/2023/08/ffwff-1024x569.jpg"
view_count: 21832
like_count: 4965
comment_count: 0
---

**സാനിറ്റൈസർ കാറിനുള്ളിൽ വെച്ചാൽ തീ പിടിക്കുമോ ?** **അറിവ് തേടുന്ന പാവം പ്രവാസി** കാറിനുള്ളിൽ മറന്നു വെച്ച സാനിറ്റൈസര്‍ കുപ്പി പൊട്ടിത്തെറിക്കാൻ സാധ്യതയുണ്ടെന്നും ഡൽഹിയിൽ ഇങ്ങനെ ഒരു കാറിനു തീപിടിച്ചു ഒരാള്‍ മരിച്ചെന്നും ഒക്കെ ഉള്ള സോഷ്യൽ മീഡിയ പ്രചാരണം ഇറങ്ങിയിട്ട് ഒരുപാട് നാളുകളായി.കൊവിഡ് വ്യാപനം ആരംഭിച്ചതോടെ ഏവരുടെയും സന്തത സഹചാരിയാണ് ഹാൻഡ് സാനിറ്റൈസര്‍. പക്ഷെ സാനിറ്റൈസര്‍ കാറിനുള്ളിൽ മറന്നു വെക്കുന്നത് അപകടകരമാണോ? മറന്നുവെച്ച സാനിറ്റൈസര്‍ മൂലം കാര്‍ തീപിടിച്ചെന്ന തരത്തിൽ നിരവധി സന്ദേശങ്ങളാണ് സോഷ്യൽ മീഡിയ വഴി പ്രചരിക്കുന്നത്. ഇത് ആളുകള്‍ മറ്റുള്ളവരിലേയ്ക്ക് ഫോര്‍വേഡ് ചെയ്ത് എത്തിക്കുന്നുണ്ട്. [](http://13.232.38.164/wp-content/uploads/2023/08/ffwff.jpg)സാനിറ്റൈസറിൻ്റെ 70 ശതമാനത്തോളം തീപിടിക്കാൻ സാധ്യതയുള്ള ആൽക്കഹോളാണ്. പല ബ്രാൻഡുകളുടെയും സാനിറ്റൈസറിൽ ആൽക്കഹോളിൻ്റെ അംശം പലതാണെങ്കിലും പൊതുവിൽ 60 ശതമാനം മുതൽ 80 ശതമാനം വരെ ആൽക്കഹോളാണ് സാനിറ്റൈസറിൽ ഉണ്ടാകുക. വെയിലത്തു പാര്‍ക്ക് ചെയ്തിരിക്കുന്ന കാറിനുള്ളിൽ ചൂടുകൂടുന്നതു വഴി സാനിറ്റൈസര്‍ തീപിടുത്തത്തിന് കാരണമാകാമെന്നാണ് സോഷ്യൽ മീഡിയ പറയുന്നത്. എന്നാൽ ഇത്തരത്തിൽ തീപിടിക്കാനുള്ള സാധ്യത തീരെയില്ലെന്നാണ് ഈ രംഗത്തെ വിദഗ്ധര്‍ ചൂണ്ടിക്കാണിക്കുന്നത്.സാനിറ്റൈസര്‍ തനിയെ തീപിടിക്കാനും, പൊട്ടിത്തെറിക്കാനുമുള്ള സാധ്യതയില്ല. പക്ഷെ ചില കാര്യങ്ങള്‍ ശ്രദ്ധിക്കേണ്ടതുണ്ട്. സാനിറ്റൈസര്‍ കാറിൻ്റെ ഡാഷ്ബോര്‍ഡിൽ വെക്കാതിരിക്കുന്നതാണ് ഉചിതം. അതിനുള്ള കാരണം ഇങ്ങനെയാണ്. സാനിറ്റൈസര്‍ തനിയെ തീപിടിക്കാൻ ആവശ്യമായ താപനില കാറിനുള്ളിൽ ഉണ്ടാകുന്നുണ്ടോ എന്നതാണ് ഒരു ചോദ്യം.പുറമെ നിന്നു തീ പടരാതെ തന്നെ ഒരു വസ്തു തനിയെ തീടിപിക്കാൻ ആവശ്യമായ താപനില ഓട്ടോ - ഇഗ്നിഷൻ താപനില എന്നാണ് പറയുന്നത്. ഹാൻഡ് സാനിറ്റൈസറുകളിൽ അടങ്ങിയിട്ടുള്ള ഈഥൈൽ ആൽക്ക ഹോളിൻ്റെ ഓട്ടോ - ഇഗ്നിഷൻ താപനില 363° സെൽഷ്യസാണ്. ഈ താപനിലയിൽ എത്തുന്നതിനു മുൻപേ ഈയം, തകരം, കാഡ്മിയം തുടങ്ങിയ പല ലോഹങ്ങളും ഉരുകിയൊലിക്കും. [![](http://13.232.38.164/wp-content/uploads/2023/08/rrrrr-1-1024x683.jpg)](http://13.232.38.164/wp-content/uploads/2023/08/rrrrr-1-scaled.jpg)നട്ടുച്ച വെയിലത്ത് പാര്‍ക്ക് ചെയ്ത കാറിൽ പലപ്പോഴും അപകടകരമായ ചൂടുണ്ടാകാറുണ്ട്. ചിലപ്പോള്‍ കാറിൻ്റെ ബോണറ്റിൽ ഒരു മുട്ട പൊരിച്ചെടുക്കാൻ വരെ പറ്റിയേക്കും. കാറിനുള്ളിലുള്ളവര്‍ക്ക് പൊള്ളലേൽക്കുന്ന വിധത്തിൽ വരെ ചൂടുണ്ടായേക്കാമെന്നാണ് വിദഗ്ധര്‍ പറയുന്നത്. എന്നാൽ ഇതിനെക്കാളെല്ലാം വളരെ ഉയര്‍ന്നതാണ് ആൽക്കഹോള്‍ തനിയെ തീപിടിക്കാൻ ആവശ്യമായ 363 ഡിഗ്രി സെൽഷ്യസ് ചൂട്. ഇത്രയും ചൂട് എത്തുന്നതിനു മുൻപേ തന്നെ നിങ്ങളുടെ കാറിൻ്റെ പല ലോഹ, പ്ലാസ്റ്റിക് ഭാഗങ്ങളും ഒരുകിയൊലിക്കും. അതായത് ഇത്ര വലിയ ചൂട് കാറിനുള്ളിൽ ഉണ്ടാകാറില്ല. തത്വത്തിൽ പറഞ്ഞാൽ കാറിനുള്ളിൽ സൂക്ഷിച്ച സാനിറ്റൈസര്‍ തനിയെ തീപിടിക്കുക എന്നത് അസാധ്യമാണ്. പക്ഷെ തീപിടിക്കാനുള്ള സാധ്യകള്‍ തള്ളിക്കളയാനാകില്ല.വെയിലത്തു പാര്‍ക്ക് ചെയ്ത കാറിൻ്റെ ഡാഷ് ബോര്‍ഡിൽ ആരെങ്കിലും ഒരു കുപ്പി സാനിറ്റൈസര്‍ മണിക്കൂറുകളോളം തുറന്നു വെച്ചെന്നു കരുതുക. കാറിനുള്ളിലേയ്ക്ക് പെട്ടെന്ന് കയറുന്ന ഒരാള്‍ ഒരു സിഗരറ്റ് കത്തിച്ചാൽ സെക്കൻ്റുകള്‍ക്കകം കാര്‍ അഗ്നിക്കിരയാകും. ഇതിനു കാരണം മറ്റൊന്നാണ്. ഒരു ദ്രാവകം തീപിടിക്കാൻ സാധ്യതയുള്ളത്ര സാന്ദ്രതയിൽ ആവിയായി മാറാനുള്ള കുറഞ്ഞ താപനിലയാണിത് ഫ്ളാഷ് പോയിൻ്റ് എന്നു പറയും. സാനിറ്റൈസറിൻ്റെ ഫ്ലാഷ് പോയിൻ്റ് വെറും 21 ഡിഗ്രി സെൽഷ്യസ് ആണെന്നതാണ് ശ്രദ്ധേയം - സാധാരണ അന്തരീക്ഷ താപനിലയെക്കാള്‍ കുറഞ്ഞ താപനിലയിൽ തന്നെ സാനിറ്റൈസര്‍ വാതകമായി മാറും. അതായത് കാറിനുള്ളിൽ സാനിറ്റൈസറിൻ്റെ കുപ്പി തുറന്നു വെച്ചാൽ അത് പെട്ടെന്നു തന്നെ നീരാവിയായി കാറിനുള്ളിൽ നിറയാൻ സാധ്യതയുണ്ട്. കുപ്പിയ്ക്കുള്ളിൽ ഇരിക്കുന്ന സാനിറ്റൈസറിനെക്കാള്‍ ഏറെ അപകടകരമാണ് തുറന്ന കുപ്പിയിൽ നിന്നു നീരാവിയായി പുറത്തു വന്നു കാറിനുള്ളിൽ കെട്ടിനിൽക്കുന്ന വാതകാവസ്ഥയിലുള്ള സാനിറ്റൈസര്‍. ഇതൊരു ഗ്യാസ് ചേംബര്‍ പോലെയാണ്. ശരിയായ രീതിയിൽ സാനിറ്റൈസറിൻ്റെ കുപ്പി അടച്ചിട്ടില്ലെങ്കിൽ അത് കാറിനുള്ളിൽ വാതകമായി നിറയാൻ സാധ്യതയുണ്ട്. ഈ അവസ്ഥയിൽ ഇഗ്നിഷനിൽ നിന്നോ, ഹോണിൽ നിന്നോ ഉണ്ടാകുന്ന ഒരു ചെറിയ തീപ്പൊരി കൊണ്ട് കാര്‍ കത്തിയമരും.അതുകൊണ്ടു തന്നെ സാനിറ്റൈസര്‍ കുപ്പി കാറിനുള്ളിൽ വെച്ചിട്ടു പോകുന്നത് അത്ര സുരക്ഷിതമല്ല. സാനിറ്റൈസറുകള്‍ ഉപയോഗശേഷം നന്നായി അടച്ചു വെക്കണമെന്നും, ചൂടില്ലാത്തും വായുസഞ്ചാരമുള്ളതുമായ സ്ഥലത്തു സൂക്ഷിക്കണമെന്നും നിര്‍മാതാക്കള്‍ കുപ്പിയിൽ എഴുതിയിരിക്കുന്നതും ശ്രദ്ധിക്കുക. കാറിൻ്റെ താക്കോൽ ഉള്‍പ്പെടെയുള്ളവ സാനിറ്റൈസര്‍ ഉപയോഗിച്ച് വൃത്തിയാക്കുന്ന പതിവുണ്ടെങ്കിൽ സാനിറ്റൈസര്‍ പ്രതലങ്ങളിൽ ദ്രാവകാവസ്ഥയിൽ പറ്റി നിൽക്കുന്നില്ലെന്നും കാറിനുള്ളിൽ നീരാവിയായി കെട്ടി നിൽക്കുന്നില്ലെന്നും ഉറപ്പാക്കേണ്ടതാണ്. കൂടാതെ സാനിറ്റൈസര്‍ തണുപ്പുള്ള സ്ഥലത്തു സൂക്ഷിക്കുന്നതാണ് നല്ലതെന്നാണ് അഗ്നിരക്ഷാ വിദഗ്ധരും മുന്നറിയിപ്പ് നൽകുന്നത്.
