---
title: "അവനൊരു 'വേന്ദ്രൻ' തന്നെ എന്ന് മലയാളികൾ പറയാറുണ്ട്, സത്യത്തിൽ ആരാണ് ഈ വേന്ദ്രൻ ?"
date: 2023-07-28T13:36:23
draft: false
categories: ["Education"]
tags: ['snakes', 'vendran']
author: "Beaumaris"
image: "https://cdn.boolokam.com/articles/2023/07/bbbd.jpg"
view_count: 1793170
like_count: 10254
comment_count: 0
---

**ആരാണീ വേന്ദ്രൻ ?** കേരളത്തില്‍ പരക്കെ ഉപയോഗിക്കുന്ന ഒരു വാക്കാണ്‌ വേന്ദ്രൻ. സ്വല്പം കുശാഗ്ര ബുദ്ധിയുള്ള, ഇരട്ട മുഖം ഉള്ള അല്ലേൽ വിഢിത്തം വിളമ്പുന്ന വ്യക്തികളെ കുറിച്ചാണ് ഈ പ്രയോഗം. വേന്ദ്രന്‍, വേന്തരന്‍ എന്നിങ്ങനെയുള്ള പ്രയോഗങ്ങളും ഉണ്ട്. പലരും പുരാണങ്ങളിലെ ദേവേന്ദ്രൻ ലോപിച്ചാണ് വേന്ദ്രൻ ആയതെന്നു പറയാറുണ്ട്. നമ്മുടെ പുരാതന വിഷ ഗ്രന്ഥങ്ങളിലും മറ്റും പ്രതിപാദിക്കുന്ന ഒരു വർഗമാണ് വേന്ദ്രന്മാർ. അത് പ്രകാരം മൂർഖൻ പാമ്പും , ചേരയും ഇണ ചേർന്നുണ്ടായ പാമ്പിൻ കുഞ്ഞുങ്ങളെയാണ് വേന്ദ്രന്‍ എന്ന് പറയുന്നത്. 21 തരം വേന്ദ്രന്മാർ ഈ ലോകത്തു ഉണ്ടെന്നൊക്കെയാണ് ആധികാരികമായി പറഞ്ഞു വയ്ക്കുന്നത്. [](https://cdn.boolokam.com/articles/2023/07/bbbd.jpg)യഥാർത്ഥത്തിൽ വേന്ദ്രന്‍ എന്ന ഒരു പാമ്പ് ഇല്ലെന്നുള്ളതാണ് സത്യം.പണ്ട് കാലത്ത് പത്തിയുള്ളതു കൊണ്ട് മൂർഖൻ പാമ്പുകൾ ആൺ വർഗ്ഗവും , മറ്റുള്ളവ പെൺവർഗവും ആണെന്ന തെറ്റിധാരണയും നിലവിലുണ്ടായിരുന്നു. അത് കൊണ്ടായിരിക്കാം ഇത്തരം കാര്യങ്ങൾ ഒക്കെ പ്രചരിച്ചത്. മൂർഖന് സ്വന്തം കുടുംബത്തിൽ നിന്ന് പെണ്ണ് കിട്ടാത്തത് കൊണ്ട് ചേരയെ വേളി കഴിക്കേണ്ട കാര്യമില്ല. നല്ല ഒന്നാന്തരം ജാതകപ്പൊരുത്തമുള്ള പെൺമൂർഖന്മാരെ ( മൂർഖി?) കിട്ടാനുള്ളപ്പോൾ ആണ്, ചേരയെ തിരക്കി നടക്കുന്നത്! ഏതായാലും എല്ലാ പാമ്പുകളും അവയുടെ വർഗ്ഗത്തിൽ പെട്ട പാമ്പുകളുമായി മാത്രമേ ഇണ ചേരാറുള്ളു. നാം പലപ്പോഴും പാമ്പുകളുടെ ഇണ ചേരൽ എന്ന് പറയാറുള്ളത് അവ തമ്മിലുള്ള പ്രവിശ്യാ യുദ്ധത്തെ ആണ്. ഇണ ചേരൽ സമയത്ത് അവ തമ്മിൽ പിണഞ്ഞു തല ഉയർത്തി ബല പരീക്ഷണം നടത്താറില്ല.വളരെ ശാന്തരായി ഒരിടത്ത് കിടന്നാണ് അവർ ആ കർമ്മം നിർവഹിക്കുക. ഇണ ചേരൽ കാലത്ത് പെൺ പാമ്പുകളുടെ ഗന്ധ ഗ്രന്ഥി [Musk Gland] ഉൽപ്പാദിപ്പിക്കുന്ന ഫിറോമോണിന്റെ മണം വളരെ ദൂരെ പോലും എത്തുകയും ആൺ പാമ്പുകളുടെ വോമെറോ നേസൽ അവയവത്തിലെ സ്തരം ഈ മണം തട്ടുമ്പോൾ ഉത്തെജിതമാകുകയും അങ്ങനെ ആൺപാമ്പുകൾ പെൺപാമ്പുകൾ ഉള്ള സ്ഥലം തിരിച്ചറിഞ്ഞു അങ്ങോട്ട്‌ എത്തുകയും ചെയ്യും. ഒരു പാമ്പിനു താമസിക്കാൻ ഒരു പ്രത്യേക പ്രവിശ്യ ഉണ്ടായിരിക്കും.അവിടുത്തെ ഏകാധിപതി ആയിരിക്കും അവൻ.അവന്റെ സാമ്രാജ്യത്തിലേക്ക് മറ്റൊരു ആൺ പാമ്പ് കടന്നു വന്നാൽ അവർ തമ്മിൽ വഴക്കുണ്ടാകും. ഒരു പക്ഷെ നമ്മളെ സംബന്ധിച്ചിടത്തോളം മാതൃകാപരം എന്നൊക്കെ വേണമെങ്കിൽ പറയാവുന്ന തരം വഴക്ക്.രണ്ടാളും ചുറ്റിപ്പിണഞ്ഞു തല നിലത്തു നിന്ന് ആവുന്നത്ര ഉയർത്തി പിടിക്കും.എന്നിട്ട് എതിരാളിയുടെ തല നിലത്തു മുട്ടിക്കാൻ പരസ്പരം തള്ളും.ആരുടെ തല ആദ്യം നിലത്തു മുട്ടുന്നോ അയാൾ പരാജയം സമ്മതിക്കും. [![](https://cdn.boolokam.com/articles/2023/07/wfwfwfggg.jpg)](https://cdn.boolokam.com/articles/2023/07/wfwfwfggg.jpg)എന്നിട്ട് പുതിയൊരു താമസ സ്ഥലം തേടി പോകും.പല ജീവികളിലും കാണുന്ന ഈ പ്രവിശ്യാ യുദ്ധത്തെയാണ് നാം പലപ്പോഴും പാമ്പിന്റെ ഇണ ചേരൽ എന്ന് തെറ്റിദ്ധരിക്കുന്നത്.അത് കണ്ടാൽ കാണുന്നവന്റെ കണ്ണ് പൊട്ടുമെന്നും , മൈലുകളോളം പിന്തുടർന്നെത്തി പാമ്പുകൾ അത് കണ്ട ആളിനെ കടിച്ചു കൊല്ലുമെന്നും പണ്ട് ഒരു മൂഢവിശ്വാസവും നിലനിന്നിരുന്നു . അതിര്‍ത്തി അടയാളപ്പെടുത്തി ജീവിക്കുന്ന വിഭാഗമാണ്‌ പാമ്പുകള്‍. ഈ അതിര്‍ത്തി ലംഘിക്കുമ്പോഴും, ഇണയെ നേടിയെടുക്കാനും ആണ്‍പാമ്പുകള്‍ തമ്മില്‍ യുദ്ധം ചെയ്യാറുണ്ട്. ശക്തനായ പാമ്പ് വിജയിക്കുമ്പോള്‍ പരാജിതന്‍ തല താഴ്ത്തി മടങ്ങുകയാണ് പതിവ്. എന്നാല്‍ ഈ യുദ്ധം രക്തരൂക്ഷിതം ആയിരിക്കില്ല. പരസ്പ്പരം കടിക്കുകയും ഇല്ല. വിജയിക്ക് മാത്രമാണ് രാസലീലക്കും , ഇണ ചേരാനും ഒക്കെ അവസരം ലഭിക്കുക.ഇണ ചേരുമ്പോള്‍ വളരെ അയഞ്ഞ സമീപനം ആണ് ഇവ നടത്തുക. കൂടുതല്‍ സമയവും വാലുകള്‍ തമ്മില്‍ മാത്രമായിരിരിക്കും ചുറ്റിപ്പിണയുക. ഈ കാഴ്ച വളരെ അപൂര്‍വ്വമായേ മനുഷ്യര്‍ക്ക്‌ കാണാന്‍ കഴിയൂ. പ്രയോഗപ്രകാരം മൂർഖന്റെയും, ചേരയുടെയും സ്വഭാവങ്ങൾ മാറി മാറി പിടിക്കുന്ന വേന്ദ്രന്മാർ നിറയെ ഉണ്ടല്ലോ നമ്മുടെ സമൂഹത്തിൽ .…
