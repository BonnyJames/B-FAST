---
title: "ഭൂമി ഉരുണ്ടതാണെന്നു തെളിയിക്കാൻ ഒരു പോയിന്റിൽ നിന്ന് നേർരേഖയിൽ യാത്രതിരിച്ച മാഗല്ലന്റെ ദൗത്യം വിജയിച്ചെങ്കിലും അതേ പോയിന്റിൽ തിരിച്ചെത്താൻ അദ്ദേഹത്തിന് സാധിച്ചിക്കാത്തതിന്റെ കാരണം ?"
date: 2023-07-13T03:53:43
draft: false
categories: ["Education"]
tags: ['Featured', 'Magellan', "Magellan's Voyage", 'Travel', 'world']
author: "Beaumaris"
image: "https://cdn.boolokam.com/articles/2023/07/fqqfffff-1024x576.jpg"
view_count: 2077417
like_count: 26058
comment_count: 0
---

ഭൂമി പരന്നതല്ലെന്നും അതിന് ഗോളാകൃതിയാണുള്ളതെന്നും അതുകൊണ്ടുതന്നെ ഭൂമിയിലെ ഏതൊരിടത്തുനിന്നും നേർരേഖയിൽ യാത്രതിരിക്കുന്ന ഒരാൾക്ക് അതേ സ്ഥലത്തുതന്നെ എത്തിച്ചേരാൻ കഴിയുമെന്നും തെളിയിച്ച പോർച്ചുഗീസ് നാവികൻ ആര് ? **കടപ്പാട്: The First Man Travel Around the World : Magellan's Voyage** **ചിട്ടപ്പെടുത്തിയത്: അറിവ് തേടുന്ന പാവം പ്രവാസി** ഭൂമി പരന്നതല്ലെന്നും അതിന് ഗോളാകൃതിയാണുള്ളതെന്നും അതുകൊണ്ടുതന്നെ ഭൂമിയിലെ ഏതൊരിടത്തുനിന്നും നേർരേഖയിൽ യാത്രതിരിക്കുന്ന ഒരാൾക്ക് അതേ സ്ഥലത്തുതന്നെ എത്തിച്ചേരാൻ കഴിയുമെന്നും തെളിയിച്ചത് മഗല്ലൻ (Ferdinand Magellan (1480-1571) ) പോർച്ചുഗീസ് നാവികന്റെ ലോകപ്രസിദ്ധമായ കപ്പൽയാത്രയാണ് . 1519-ൽ, സെവില്ലെ (Seville) തുറമുഖത്തു നിന്നാണ് ഫെർഡിനാൻഡ് മഗല്ലന്റെ കപ്പൽവ്യൂഹം യാത്രതിരിച്ചത്. സ്പെയിനിലെ ഏക നദീതട തുറമുഖമാണ് സെവില്ലെ. അവിടെനിന്ന് 80 കിലോമീറ്ററോളം അകലെയാണ് അറ്റ്ലാന്റിക് സമുദ്രം.സ്പെയിനിലെ യുവരാജാവായിരുന്ന ചാൾസ് ഒന്നാമൻ പറഞ്ഞതനുസരിച്ചായിരുന്നു മഗല്ലന്റെ യാത്ര.ഏറെ ധനശേഷിയില്ലാതിരുന്ന ചാൾസ് ഒന്നാമൻ അദ്ദേഹത്തിന്റെ യാത്രയ്ക്കായി പഴകിത്തുരുമ്പിച്ച അഞ്ചു കപ്പലുകൾ അനുവദിച്ചു. കപ്പലുകളുടെ അവസ്ഥ അറിയാമായിരുന്നതു കൊണ്ട്, പരിചയസമ്പന്നരായ നാവികർ മഗല്ലന്റെ സം‌രംഭത്തിൽ പങ്കുചേരുവാൻ തയ്യാറായില്ല. [](https://cdn.boolokam.com/articles/2023/07/fqqfffff.jpg) ഒടുവിൽ കടൽത്തീരത്ത് തൊഴിലില്ലാതെ അലഞ്ഞുതിരിഞ്ഞിരുന്നവരെ ചേർത്താണ്‌ മഗല്ലൻ 280 പേരടങ്ങുന്ന തന്റെ യാത്രാസംഘം രൂപപ്പെടുത്തിയത്.ഇന്നത്തെ ഇൻഡൊനീഷ്യയുടെ ഭാഗമായ, അന്ന് സുഗന്ധദ്വീപ് (Spice Island) എന്നറിയപ്പെട്ടിരുന്ന മാലുകു ദ്വീപു(Maluku Islands)കളിലേക്ക് എളുപ്പത്തിലുള്ള ഒരു കപ്പൽപ്പാതയായിരുന്നു മഗല്ലൻ കപ്പൽസംഘത്തിന്റെ ലക്ഷ്യം. 1519 ഓഗസ്റ്റ് 10-നായിരുന്നു ചാൾസ് രാജകുമാരൻ, യാത്രാനുമതി നൽകിക്കൊണ്ടുള്ള തന്റെ ഉത്തരവ് പുറപ്പെടുവിച്ചത്. അഞ്ച് കപ്പലുകളായിരുന്നു അതിനായി വിട്ടുകൊടുത്തത്. പോർച്ചുഗീസ് കപ്പൽപ്പടയുടെ മുന്നിൽപ്പെടാതിരിക്കാനായി നദിയിലൂടെ സഞ്ചരിച്ച് തെക്കുദിശയിലേക്കാണ് നീങ്ങിയത്. പിന്നീട് തെക്കുപടിഞ്ഞാറായി പതിയെ മുന്നേറി. പസിഫിക് സമുദ്രത്തിന്റെ വിസ്തൃതിയെക്കുറിച്ച് കേട്ടറിവു മാത്രം ഉണ്ടായിരുന്നതിനാൽ മഗല്ലന്റെ കണക്കുകൂട്ടലുകൾ പിഴച്ചുപോയിരുന്നു. കരുതിയിരുന്ന ഭക്ഷണശേഖരം വേഗത്തിൽ തീർന്നുപോയി. ഒപ്പമുള്ള പലരും രോഗങ്ങളാൽ മരിച്ചു. എങ്കിലും മൂന്നുവർഷങ്ങൾക്കുശേഷം അവർ തങ്ങൾ യാത്ര തുടങ്ങിയ സ്ഥലത്തുതന്നെ എത്തിച്ചേർന്നു. 1522 സെപ്റ്റംബർ 6-ന് വീണ്ടും സ്പെയിൻ തുറമുഖത്തെത്തുമ്പോൾ പക്ഷേ, നമ്മൾ മഗല്ലന്റെതെന്നു വിളിക്കുന്ന കപ്പൽവ്യൂഹത്തിൽ മഗല്ലൻ ഇല്ലായിരുന്നു. അദ്ദേഹം കൊല്ലപ്പെട്ടിരുന്നു. ഫിലിപ്പീൻസിൽവെച്ച് അവിടത്തെ ഗോത്രവർഗക്കാരുമായുണ്ടായ യുദ്ധത്തിൽ അവർ അദ്ദേഹത്തെ മുളകൊണ്ടുള്ള കുന്തമെറിഞ്ഞു വീഴ്ത്തി. പിന്നീട് വളഞ്ഞുനിന്ന് വെട്ടിനുറുക്കിക്കൊന്നു! അഞ്ച് കപ്പലുകളിലായി 239 നാവികരാണ് പോയത്. അതിൽ ഒരെണ്ണം മാത്രമാണ് തിരിച്ചുവന്നത്, 18 പേരുമായി. എങ്കിലും രണ്ടുകാര്യങ്ങൾക്ക് തീർച്ചയും തുടക്കവുമായി. ഭൂമി പരന്നതല്ല, ഉരുണ്ടതാണ് എന്നതായിരുന്നു തീർച്ചപ്പെട്ട വസ്തുത. വ്യാപാരം എന്നത് ആഗോളാടിസ്ഥാനത്തിലേക്ക് വ്യാപിക്കുകയും അതിനായി അന്താരാഷ്ട്രമായി സാധുത അവകാശപ്പെടാനാവുന്ന നിയമങ്ങളും , ഉടമ്പടികളും രൂപമെടുക്കുന്നതിനും ഇത് കാരണമായി. ഇത് പുതിയൊരു സാമ്പത്തിക വ്യവസ്ഥതന്നെ സൃഷ്ടിച്ചു. അതാണ് പിൽക്കാലങ്ങളിൽ വ്യവഹാരങ്ങളിലേക്കും സംവാദങ്ങളിലേക്കും കടന്നുവന്ന ആഗോളവത്കരണം (Globalisation) എന്ന വാക്ക്. മഗല്ലൻ നടത്തിയ പര്യവേക്ഷണം മറ്റൊരു കാര്യംകൂടി വെളിപ്പെടുത്തിയിരുന്നു: അറ്റ്ലാന്റിക്-പസിഫിക് സമുദ്രങ്ങൾക്കിടയിൽ കപ്പൽസഞ്ചാരത്തിന് യോഗ്യമായ ഒരു കടലിടുക്ക് നിലനിൽക്കുന്നു എന്ന കണ്ടെത്തലായിരുന്നു അത്. അപ്രതീക്ഷിതമായ ചുഴലികൾക്കും , കടൽച്ചുഴികൾക്കും കുപ്രസിദ്ധിയാർജിച്ച ഒന്നായിരുന്നു ഈ കടലിടുക്ക്. എങ്കിലും കേപ് ഹോൺ (Cape Horn) ചുറ്റി, പുറംകടലിലൂടെപ്പോയി കൊടുങ്കാറ്റിൽപ്പെടുന്നതിനെക്കാൾ സുരക്ഷിതമെന്ന ഖ്യാതി തെക്കൻചിലിയെ അതിരിടുന്ന ഈ കടലിടുക്കിനുണ്ടായിരുന്നു. പാനമ കനാൽ നിർമിക്കപ്പെടുന്നതുവരെയ്ക്കും നാവികർക്കിടയിലെ ഈ സൽപ്പേര് ഒളിമങ്ങാതെ നിലനിൽക്കുകയും ചെയ്തിരുന്നു. അതുകൊണ്ട് ഇപ്പോഴും ഈ കടലിടുക്ക് മഗല്ലന്റെ പേരിൽത്തന്നെ (Strait of Magellan)യാണ് അറിയപ്പെടുന്നത്. മാത്രമല്ല, മഗല്ലൻ സ്ട്രൈറ്റ് കടന്നുകിട്ടിയാൽ ചെന്നിറങ്ങുന്ന വിശാലസമുദ്രത്തിനും ഏറെക്കാലം ആ പേരുതന്നെയായിരുന്നു മഗല്ലന്റെ മഹാസമുദ്രം (The Sea od Magellan)! പതിനെട്ടാം നൂറ്റാണ്ടിന്റെ അവസാനത്തോടെയാണ് താരതമ്യേന ശാന്തമായ ഈ സമുദ്രം പുതിയൊരുപേരിൽ അറിയപ്പെട്ടുതുടങ്ങിയത്: പസിഫിക് സമുദ്രം. മഗല്ലൻ കണ്ടുപിടിച്ചതെങ്കിലും ആ രീതിയിൽ പ്രശസ്തമാവാത്ത ഒരു ദ്വീപുമുണ്ട്- ഫിലിപ്പീൻസ്. 1521 മാർച്ച് 31-ന് മഗല്ലൻ അവിടെയുള്ള ഏറ്റവും ഉയർന്ന മലയ്ക്കുമുകളിൽ ഒരു കുരിശ് സ്ഥാപിക്കുകയുണ്ടായി. മാത്രമല്ല, ആദ്യത്തെ സമൂഹപ്രാർഥനയും അവിടെ നടത്തി. എന്നാൽ, ദ്വീപിലെ ഗോത്രവർഗജനതയെ ക്രിസ്തീയതയിലേക്ക് പരിവർത്തനം ചെയ്യാനുള്ള മഗല്ലന്റെ ശ്രമങ്ങളെ എതിർക്കുന്നവരും അവിടെ ഉണ്ടായിരുന്നു. സെബു ദ്വീപി(Cebu Island)ലെ മതപരിവർത്തന ശ്രമങ്ങൾ പൂർത്തീകരിച്ചശേഷം മക്റ്റാൻ ദ്വീപി(Mactan Island)ലേക്ക് കടക്കാൻ ശ്രമിക്കവേയായിരുന്നു ആക്രമണം. 1521 ഏപ്രിൽ 21-ന് തോൽക്കുമെന്ന ഉറപ്പോടെതന്നെ മഗല്ലൻ ഒരു ചെറിയ പടയാളിസംഘവുമായി മക്റ്റാൻ ദ്വീപിന്റെ തലവനായിരുന്ന ലാപു-ലാപു(Lapu-Lapu)വിന്റെ വൻപടയെ നേരിട്ടു. മഗല്ലൻ കൊല്ലപ്പെട്ടു. [![](https://cdn.boolokam.com/articles/2023/07/3t3t.jpg)](https://cdn.boolokam.com/articles/2023/07/3t3t.jpg) അംഗഛേദങ്ങളാൽ വിരൂപമാക്കപ്പെട്ട അദ്ദേഹത്തിന്റെ മൃതശരീരം അവർ കൊണ്ടുപോയി. പണം കൊടുത്ത് അത് നേടിയെടുക്കാനുള്ള ശ്രമവും പരാജയപ്പെട്ടു. ലാപുലാപുവിന് അത് സമ്മതമായിരുന്നില്ല. മഗല്ലന്റെ ഭാര്യയും , മകനും മഗല്ലൻ തിരിച്ചെത്തും മുമ്പുതന്നെ മരണപ്പെട്ടു പോയിരുന്നതിനാൽ തന്റെതായ ഒന്നും ഈ ഭൂമിയിൽ ബാക്കിവെക്കാതെ മക്റ്റാൻദ്വീപിന്റെ മണ്ണിൽ മഗല്ലന്റെ ശരീരം അടക്കം ചെയ്യപ്പെട്ടു. യുവാവായ മഗല്ലനെ കേരളത്തിലെ പഴയ തലമുറ നേരിൽ കണ്ടിട്ടുണ്ടാവണം. തന്റെ ഇരുപത്തിയഞ്ചാം വയസ്സിലാണ് അദ്ദേഹം ആദ്യമായി ഇന്ത്യയിലേക്ക് വരുന്നത്. പോർച്ചുഗീസ് ആധിപത്യത്തിലായിരുന്ന ഇന്ത്യ( Estado da India)യുടെ ആദ്യത്തെ വൈസ്രോയിയായി നിയോഗിക്കപ്പെട്ട ഫ്രാൻസിസ്കോ ഡീ അൽമെയ്ഡ(Don Francisco de Almeida, 1450-1510)യെ അവരോധിക്കാനായി വന്ന കപ്പൽപ്പടയോടൊപ്പമാണ് അദ്ദേഹം ആദ്യമായി ഇന്ത്യയിലെത്തുന്നത്. പോർച്ചുഗലിലെ രാജാവായ മാനുവൽ ഒന്നാമനാണ് അൽമെയ്ഡയെ ഇന്ത്യയിലേക്കയച്ചത്. 22 കപ്പലുകളുടെ അകമ്പടിയോടെ ഉന്നതതലസംഘത്തോടൊപ്പം എത്താൻ മഗല്ലനെ പ്രാപ്തനാക്കിയത് അദ്ദേഹത്തിന്റെ കുലീനതയായിരുന്നു. പോർച്ചുഗലിൽ വീഞ്ഞിനുപേരുകേട്ട സാബ്രോസാ എന്ന ചെറുപട്ടണത്തിലെ ഒരു ധനാഢ്യകുടുംബത്തിലെ അംഗമായിരുന്നു മഗല്ലൻ. ആ നഗരസഭയുടെ മേയറായിരുന്നു മഗല്ലന്റെ പിതാവ്. ജോൺ രണ്ടാമൻ രാജാവിന്റെ സഹധർമിണിയായിരുന്ന എലിയാനൊർ രാജ്ഞിയുടെ സ്വകാര്യസന്ദേശവാഹകനായിട്ടായിരുന്നു മഗല്ലൻ ആദ്യമായി പോർച്ചുഗൽ കൊട്ടാരത്തിൽ കടക്കുന്നത്. കൊട്ടാരത്തിലാണ് മഗല്ലൻ വളർന്നത്. ജോൺ രണ്ടാമന്റെ ഭരണകാലത്തിനുശേഷം 1495-ൽ മാനുവൽ ഒന്നാമൻ അധികാരമേറ്റപ്പോൾ, അദ്ദേഹത്തിന്റെ സൈന്യത്തിൽ മഗല്ലനും ഉൾപ്പെട്ടു. തുടർന്നാണ് ഫ്രാൻസിസ്കോ അൽമെയ്ഡയെ അനുഗമിക്കാനുള്ള ആജ്ഞയുണ്ടാവുന്നത്. 1505-ൽ ഇന്ത്യയിലെത്തിയ അദ്ദേഹം എട്ടുവർഷം ഇന്ത്യയിലുണ്ടായിരുന്നു. ഗോവയിലും , കൊച്ചിയിലും , കൊല്ലത്തും അദ്ദേഹം താമസിച്ചിരുന്നു. ഈ കാലയളവിൽ നടന്ന ഒട്ടേറെ യുദ്ധങ്ങളിൽ അദ്ദേഹം പങ്കെടുത്തിരുന്നു. ഇതിൽ ഏറ്റവും പ്രധാനപ്പെട്ടതായിരുന്നു 1506-ലെ കണ്ണൂർ യുദ്ധം (Battle of Cannanore). കണ്ണൂർ തുറമുഖമായിരുന്നു യുദ്ധഭൂമി. ഫ്രാൻസിസ്കോ അൽമെയ്ഡയുടെ മകനായ ല്യൂറെൻകൊ ഡീ അൽമെയ്ഡ(Leurenco de Almeida, 1480-1508)യായിരുന്നു യുദ്ധം നയിച്ചിരുന്നത്. മറുവശത്ത് സാമൂതിരിയും പീരങ്കി ഘടിപ്പിച്ച കപ്പൽപ്പടയെ ഒരുക്കിയിരുന്നു. ഇറ്റലിയിലെ മിലാനിൽ നിർമിച്ചതും പീരങ്കികൾ പിടിപ്പിച്ചതുമായ 200 പടക്കപ്പലുകൾ. ഓട്ടോമൻ സാമ്രാജ്യത്തിൽനിന്നുള്ള പട്ടാളക്കാരെയും വരുത്തിയിരുന്നു. തുർക്കികളും അറബികളും തദ്ദേശീയരുമുൾപ്പെടുന്ന സാമൂതിരിപ്പടയ്ക്ക് പക്ഷേ, പോർച്ചുഗീസ് സൈനിക ശക്തിക്കു മുന്നിൽ പിടിച്ചുനിൽക്കാനായില്ല. സാമൂതിരി തോറ്റു. [![](https://cdn.boolokam.com/articles/2023/07/fwffff-1-837x1024.jpg)](https://cdn.boolokam.com/articles/2023/07/fwffff-1.jpg)കണ്ണൂരിൽ സെയിന്റ് ആൻജലോ എന്ന പേരിലറിയപ്പെട്ട പോർച്ചുഗീസ് കോട്ട പണിഞ്ഞത് ആദ്യ വൈസ്രോയിയായ ഫ്രാൻസിസ്കോ അൽമെയ്ഡയായിരുന്നു, 1505-ൽ. പോർച്ചുഗീസുകാരും കോഴിക്കോട് സാമൂതിരിയും തമ്മിൽ നിലനിന്നിരുന്ന വൈരം അവരുമായുള്ള സുഗന്ധദ്രവ്യ വ്യാപാരത്തെ ബാധിച്ചു. ഈ അവസ്ഥ മനസ്സിലാക്കിയ കണ്ണൂരിലെ കോലത്തിരി, പോർച്ചുഗീസുകാരെ തങ്ങളുമായി വ്യാപാരത്തിലേർപ്പെടാൻ ക്ഷണിച്ചു. അതേതുടർന്നാണ് സെയ്ന്റ് ആൻജലോ കോട്ട പണിയപ്പെട്ടത്. എന്നാൽ അതിന് അനുമതി നൽകിയിരുന്ന മൂത്ത കോലത്തിരി 1506-ൽ മരിച്ചു. തുടർന്നുനടന്ന അനന്തരവകാശിത്തർക്കത്തിൽ മധ്യസ്ഥം പിടിക്കാൻ സാമൂതിരി തന്റെ പ്രതിനിധികളെ അയച്ചു. അതേത്തുടർന്ന് അവരോധിതനായ പുതിയ കോലത്തിരിരാജാവ് സാമൂതിരിയോടുള്ള വിധേയത്വം പ്രകടിപ്പിച്ചതോടെ പോർച്ചുഗീസുകാരുടെ വിരോധം സമ്പാദിച്ചു. അതിനിടെയാണ് കണ്ണൂർതീരം വഴി കടന്നുപോകാനൊരുങ്ങിയ ഒരു ഇന്ത്യൻ ചരക്കുകപ്പൽ പോർച്ചുഗീസുകാർ മുക്കിയത്. കപ്പൽജീവനക്കാരെയും നാവികരെയും പായ്ക്കപ്പലിന്റെ തൂണിൽ കെട്ടി വെച്ചശേഷമായിരുന്നു കപ്പൽ മുക്കിയത്. ഇതിൽ രോഷാകുലരായ കോലത്തുനാട്ടിലെ ജനങ്ങൾ അവരുടെ രാജാവായ കോലത്തിരിയോട് പോർച്ചുഗീസുകാരെ നിലയ്ക്കുനിറുത്തണമെന്ന് അപേക്ഷിച്ചു. തുടർന്ന് കോലത്തിരി 40,000 നായർ പടയാളികളുമായി പോർച്ചുഗീസുകാരെ ആക്രമിച്ചു.സാമൂതിരിയും , അളവറ്റ ആയുധങ്ങളും , പടക്കോപ്പുകളും നൽകി കോലത്തിരിയെ സഹായിച്ചു. സെയ്ന്റ് ആൻജലോ കോട്ടയിലെ പീരങ്കികൾ നിരന്തരമായി ഗർജിച്ചുവെങ്കിലും കോലത്തിരിയുടെ സൈന്യം പഞ്ഞിനിറച്ച ചാക്കുകൾ അട്ടിയായി ഇട്ട് അവയെ പ്രതിരോധിച്ചു. 1507 ഏപ്രിൽ 27-ന് ആരംഭിച്ച കോട്ടപിടിക്കൽ ശ്രമം നാലുമാസത്തോളം നീണ്ടു. കോട്ടപിടിച്ചെടുത്തിട്ട് അവിടെവെച്ച് ഓണസദ്യ ഉണ്ണണമെന്നായിരുന്നു കോലത്തിരിയുടെ ആഗ്രഹം. കോട്ടയ്ക്കുള്ളിൽ കുടുങ്ങിപ്പോയ പോർച്ചുഗീസുകാർ പട്ടിണികിടന്നു മരിക്കുമെന്നായി. എങ്കിലും പെട്ടന്നുണ്ടായ ഒരു വേലിയേറ്റം സ്യഷ്ടിച്ച വലിയ ചെമ്മീൻ ചാകര അവർക്ക് തുണയായി. 1507 ഓഗസറ്റ് 15-നായിരുന്നു ഈ അദ്ഭുത പ്രതിഭാസം സംഭവിച്ചതെന്നാണ് രേഖപ്പെടുത്തിയിരിക്കുന്നത്. അതോടെ പട്ടിണിമരണത്തിൽനിന്നും കരകയറാൻ പോർച്ചുഗീസുകാർക്ക് സാധിച്ചു. അതുകൊണ്ടു തന്നെ ഓണത്തിനുമുമ്പു നടത്താനായി കോലത്തിരി നിശ്ചയിച്ചിരുന്ന അപ്രതീക്ഷിതആക്രമണം എന്ന ആശയം വിജയിച്ചില്ല. എങ്കിലും പോർച്ചുഗീസ് പക്ഷത്തിൽ കടുത്ത ആൾനാശം വരുത്താൻ കോലത്തിരിക്ക് സാധിച്ചു. കോട്ടയ്ക്ക് ചുറ്റുമുള്ള പ്രതിരോധം കൂടുതൽ ശക്തമാക്കിക്കൊണ്ട് കോലത്തിരിസൈന്യം നിലകൊണ്ടു. 1507 ഓഗസ്റ്റ് 27-ന് ട്രീസ്റ്റാവോ ഡാ കൻഹ(Tristao da Cunha, 1460-1540)യുടെ നേതൃത്വത്തിലുള്ള പതിനൊന്ന് പോർച്ചുഗീസ് പടക്കപ്പലുകൾ കണ്ണൂർ തീരമണഞ്ഞു. അതിൽനിന്നുമുള്ള വെറും 300 പോർച്ചുഗീസ് പട്ടാളക്കാരുടെ സഹായത്തോടെ ആൻജലോ കോട്ടയെ മോചിപ്പിച്ചു. ഈ യുദ്ധത്തിൽ മഗല്ലന് മുറിവുപറ്റിയതായി രേഖപ്പെടുത്തപ്പെട്ടിട്ടുണ്ട്. കോട്ട തിരിച്ചുപിടിച്ച ശേഷമായിരുന്നു ഈ വിവരം പുറംലോകമറിയുന്നത്. എന്തായാലും 'മലബാറി'ൽനിന്നുള്ള സുഗന്ധവ്യാപാരം തിരിച്ചുപിടിക്കുന്നതിൽ പോർച്ചുഗലിനെ സഹായിച്ചതിൽ മഗല്ലനും പങ്കുണ്ട്. കണ്ണൂർകോട്ട തിരിച്ചുപിടിക്കാനുള്ള യുദ്ധത്തിലെ പങ്കാളിത്തം മഗല്ലന് ഒരു വീരപരിവേഷം ചാർത്തിക്കൊടുത്തു. 1509- ലെ ഡ്യൂ യുദ്ധ(Battle of Diu)ത്തിലും മഗല്ലൻ പങ്കെടുത്തിരുന്നു. അതിനുശേഷം അദ്ദേഹം കേരളം വിട്ടു. പിന്നീട് മഗല്ലനെ കാണുന്നത് 1511-ൽ നടന്ന മലാക്ക കീഴടക്കൽ ആക്രമണത്തിന്റെ കാലത്താണ്. മലാക്കയിലെ പുതിയ ഗവർണറായി നിയമിതനായ അൽഫോൺസോ ഡി അൽബുക്കെർക്കിന്റെ നിർദേശപ്രകാരമായിരുന്നു അത്. 1512-1513 കാലത്ത് മഗല്ലൻ വീണ്ടും ജന്മദേശമായ പോർച്ചുഗലിൽ തിരിച്ചെത്തി. ഇടക്കാലത്ത് മൊറോക്കോയിലേക്ക് അയയ്ക്കപ്പെട്ട മഗല്ലന് അവിടെവെച്ച് കാലിന് പരിക്ക് പറ്റി. ആജീവനാന്തമുള്ള ഒരു മുടന്താണ് അത് സമ്മാനിച്ചത്. മാത്രമല്ല, മൂർവംശജരുമായി കള്ളക്കച്ചവടത്തിലേർപ്പെട്ടു എന്നൊരു അപഖ്യാതിയും അദ്ദേഹത്തിന് വന്നുചേർന്നു. ഇതിൽ കഴമ്പില്ലെന്ന് പിന്നീട് തെളിയിക്കപ്പെട്ടുവെങ്കിലും പോർച്ചുഗൽ രാജാവിൽനിന്നും പിന്നീട് ഔദ്യോഗികമായ ചുമതലകൾ ലഭിക്കാതിരിക്കാൻ ഇത് കാരണമായി. സുഗന്ധവ്യഞ്ജന വ്യാപാരത്തിനുള്ള പുതിയ ഉറവിടങ്ങൾ തേടിയുള്ള ഒരു പര്യവേക്ഷണദൗത്യത്തിന് അനുമതി തരണമെന്ന മഗല്ലന്റെ അപേക്ഷ പോർച്ചുഗൽ രാജാവായ മാനുവൽ ഒന്നാമൻ പരിഗണിച്ചില്ല. എന്നാൽ തന്നെ പോർച്ചുഗൽ വിട്ട് സ്പെയിനിലേക്ക് പോകാനനുവദിക്കണമെന്ന് മഗല്ലൻ ആവശ്യപ്പെട്ടു. അത് അനുവദിക്കപ്പെട്ടുവെങ്കിലും രാജ്യദ്രോഹി എന്ന പരിവേഷവുമായിട്ടായിരുന്നു മഗല്ലന് സ്വന്തം രാജ്യം വിട്ടുപോകാനായത്. സ്പെയ്നിലെത്തിയ മഗല്ലന് സെവില്ലെ നഗരത്തിൽ ഒരു സുഹൃത്തിനെ കിട്ടി, ഡിയോഗൊ ബാർബോസ. അദ്ദേഹത്തിന്റെ രണ്ടാം ഭാര്യയിലുണ്ടായ മകൾ ബിയാട്രിസിനെ മഗല്ലൻ വിവാഹം കഴിച്ചു. അറ്റ്ലാന്റിക്കിൽനിന്നും പസഫിക് സമുദ്രത്തിലേക്ക് കടക്കാൻ പുതിയൊരു പാത, സുഗന്ധകയറ്റുമതിക്കുള്ള പുതിയ ഇടങ്ങൾ... തന്റെ സ്വപ്നങ്ങൾ മാറ്റിവെയ്ക്കാൻ അപ്പോഴും മഗല്ലൻ തയ്യാറായിരുന്നില്ല. അദ്ദേഹം തദ്ദേശീയനായ ഒരു ഭൂപട പണ്ഡിതനെ കണ്ടുപിടിച്ച് അതിനുള്ള സാധ്യതകളെക്കുറിച്ച് വിശദമായി പഠിച്ചു. പിന്നീട് നേരേ സ്പെയിനിലെ രാജാവിനെ ചെന്നുകണ്ട് ഉദ്ദേശ്യമറിയിച്ചു- ''നിലവിൽ എല്ലാവരും കിഴക്കോട്ടാണ് പോവുന്നത്, പുതിയ സുഗന്ധതീരങ്ങൾ തേടി. അങ്ങനെയെങ്കിൽ ആഫ്രിക്കാമുനമ്പ് ചുറ്റിപ്പോവണം. അതാവട്ടെ, പോർച്ചുഗീസുകാരുടെ നിയന്ത്രണത്തിലും. പക്ഷേ ഞാൻ പടിഞ്ഞാറോട്ടു പോകാനാഗ്രഹിക്കുന്നു, സ്പെയിനിൽനിന്നും. ഇതുവരെ ആരും അങ്ങനെ പോയിട്ടില്ല. പക്ഷേ, അങ്ങ് അത് അനുവദിക്കുകയാണെങ്കിൽ വിലപ്പെട്ട വിവരങ്ങളുമായി ഞാൻ തിരിച്ചു വരും''. സ്പെയിനിലെ രാജാവ് ചാൾസ് ഒന്നാമന് സന്തോഷമായി. അദ്ദേഹം അഞ്ച് കപ്പലുകളും , യാത്രയ്ക്കുവേണ്ട സമ്പത്തും രണ്ടുവർഷത്തോളം തുടർച്ചയായി സഞ്ചരിക്കാൻ പാകത്തിലുള്ള ഭക്ഷ്യശേഖരവും മഗല്ലന് ഒരുക്കിക്കൊടുത്തു. [![](https://cdn.boolokam.com/articles/2023/07/fwwwee-1-1024x850.jpg)](https://cdn.boolokam.com/articles/2023/07/fwwwee-1.jpg)സഹയാത്രികരായി സ്പാനിഷ് നാവികരും , കമാൻഡർമാരുമടക്കം 270 പേർ. അതിൽ നാൽപ്പതോളം പേർ പോർച്ചുഗീസുകാർ. 1519 സെപ്തംബർ 20-ന് സ്പെയിൻ തീരത്തുനിന്നും മഗല്ലന്റെ കപ്പൽവ്യൂഹം അറ്റ്ലാന്റിക് സമുദ്രത്തിലൂടെ പടിഞ്ഞാറ് ദിശയിലേക്ക് നീങ്ങി. ഡിസംബറോടെ ലാറ്റിനമേരിക്കൻ തീരദേശനഗരമായ റിയോ ഡി ജനൈറൊവിലെത്തിയ അവർ പിന്നീട് തീരംവിട്ടൊഴിയാതെ തെക്കുദിശയിൽ നീങ്ങി. എന്നാൽ, കാലാവസ്ഥ മോശമായതിനാൽ അവർക്ക് പ്രകൃത്യാൽത്തന്നെ തുറമുഖമെന്നപോലെ രൂപമെടുത്തിരിക്കുന്ന ഒരിടത്ത് നങ്കൂരമിടേണ്ടിവന്നു. സെയ്ന്റ് ജൂലിയൻ എന്നാണ് ആ നഗരത്തിന്റെ പേരെന്ന് മനസ്സിലാക്കിയ അവർ ശൈത്യകാലം അവസാനിക്കുംവരെ അവിടെ കഴിയാൻ തീരുമാനിച്ചു. ഇന്നത്തെ അർജന്റീനയുടെ ഭാഗമായിരുന്ന സെയിന്റ് ജൂലിയനിലെ തങ്ങലിനിടെ അപ്രതീക്ഷിതമായ ഒരു സംഭവമുണ്ടായി. കപ്പൽവ്യൂഹത്തിലെ സ്പാനിഷ് നാവികരും , കമാൻഡർമാരും ചേർന്ന് ഒരു കലാപത്തിന് തിരികൊളുത്തി. മഗല്ലൻ വളരെ കാർക്കശ്യത്തോടെ അതിനെ നേരിടുകയും , പരാജയപ്പെടുത്തുകയുംചെയ്തു. കലാപത്തിന് നേതൃത്വംനൽകിയ മൂന്നുപേരെ അദ്ദേഹം കൊന്നു. മറ്റു കലാപകാരികളെ ചങ്ങലയ്ക്കിട്ട് കപ്പലിലെ പങ്കായക്കാരാക്കി മൃഗീയമായി പീഡിപ്പിച്ചു. അങ്ങനെ കലാപം അടിച്ചമർത്തപ്പെട്ടുവെങ്കിലും അഞ്ചു കപ്പലുകളിൽ മൂന്നെണ്ണത്തിന്റെ നിയന്ത്രണം മഗല്ലന് നഷ്ടമായി. ശൈത്യകാലം അവസാനിക്കുന്നതിനുമുമ്പേ യാത്ര തുടരേണ്ടിവന്ന മഗല്ലന്റെ കപ്പൽവ്യൂഹത്തിൽപ്പെട്ട സാന്റിയാഗോ എന്ന കപ്പൽ ഒരു കൊടുങ്കാറ്റിൽപ്പെട്ടു. നാവികരെയെല്ലാം രക്ഷിക്കാൻ കഴിഞ്ഞുവെങ്കിലും കപ്പൽ മുങ്ങി. അവശേഷിച്ച നാല് കപ്പലുകളുമായി സഞ്ചരിക്കുമ്പോൾ തങ്ങൾ ഒരു ഉൾക്കടലിലൂടെയാണ് നീങ്ങുന്നതെന്ന് മഗല്ലനു മനസിലായി. അതാകട്ടെ വീതി കുറഞ്ഞുകുറഞ്ഞ് അവസാനം ഒരു കടലിടുക്കിന്റെ രൂപത്തിലായി. മുന്നോട്ടുതന്നെ പോവണമെന്നായിരുന്നു മഗല്ലന്റെ തീരുമാനം. കടലിടുക്കിലൂടെയുള്ള യാത്ര അപകടം പതിയിരിക്കുന്നതായിരുന്നു. നാല് കപ്പലുകളിലൊരെണ്ണം, സാൻ അന്റോണിയോ, ജീവഭയം മുൻനിറുത്തി സ്പെയിനിലേക്ക് തിരിച്ചുപോവാനുള്ള തങ്ങളുടെ തീരുമാനം അറിയിച്ചു. മഗല്ലന്റെ നേത്യത്വത്തിൽ അവശേഷിച്ച മൂന്നു കപ്പലുകൾ കടലിടുക്കിലേക്ക് കടന്നു. 1520 നവംബറോടെ പസഫിക് സമുദ്രത്തിലെത്തിയ മഗല്ലന്റെ കപ്പൽവ്യൂഹം അത് മുറിച്ചുകടന്ന് ഏഷ്യാവൻകരയിലെത്തുക എന്ന ലക്ഷ്യത്തോടെ മുന്നോട്ടു നീങ്ങി. മൂന്നോ നാലോ ദിവസം കൊണ്ട് ഏഷ്യാവൻകരയ്ക്ക് സമീപമുള്ള ഏതെങ്കിലും ദ്വീപ് കാണുമെന്നായിരുന്നു മഗല്ലന്റെ പ്രതീക്ഷ. എന്നാൽ മൂന്നരമാസം കഴിഞ്ഞിട്ടും മറുകര കാണാൻ അവർക്ക് കഴിഞ്ഞില്ല. സംഭരിച്ചിരുന്ന ഭക്ഷ്യവസ്തുക്കൾ തീർന്നതിനാൽ പട്ടിണിയായി. മുപ്പതോളംപേർ പട്ടിണികിടന്നു മരിച്ചു. പോഷകാഹാരക്കുറവുമൂലം മിക്കപേരും സ്കർവി പോലുള്ള അസുഖങ്ങൾ ബാധിച്ച് അവശരായി. 1521 മാർച്ച് 6-ന് കപ്പൽ കരയിലുറച്ചുപോയിരിക്കുന്നതായി അവർ കണ്ടു. പടിഞ്ഞാറൻ പസഫിക് സമുദ്രത്തിലെ ഗുവാം എന്ന ദ്വീപിന്റെ തീരമായിരുന്നു അത്. ഇന്നത്തെ മൈക്രൊനേഷ്യയുടെ ഭാഗം. ദ്വീപുകാർ കൂട്ടമായി കപ്പലുകളിൽ കടന്നു. കണ്ണിൽക്കണ്ടതെല്ലാം എടുത്തുകൊണ്ടുപോയി. മഗല്ലൻ തന്റെ ആൾക്കാരെ അയച്ച് ദ്വീപുവാസികളിൽ നിന്നും അവ തിരിച്ചെടുക്കുകയും അവരുടെ കുടിലുകൾ കത്തിക്കുകയും ചെയ്തു. എങ്കിലും പ്രത്യാക്രമണം ഭയന്ന് അവർക്ക് പെട്ടെന്ന് അവിടംവിട്ട് പോരേണ്ടിവന്നു. മാർച്ച് 16-ന് മഗല്ലനും സംഘവും പരിചയമില്ലാത്ത പുതിയൊരു ദ്വീപിലെത്തി. ലിമാസാവാ (Limasawa)എന്നാണ് ആ ദ്വീപിന്റെ പേരെന്ന് മനസ്സിലാക്കിയ മഗല്ലൻ തദ്ദേശീയവാസികളോട് ക്രിസ്തു മതത്തെക്കുറിച്ച് പറഞ്ഞു. അനേകംപേർ ക്രിസ്തുമതം സ്വീകരിക്കാൻ തയ്യാറായി. മാർച്ച് 31-ന്, മഗല്ലൻ ആയിരങ്ങളെ പങ്കെടുപ്പിച്ചു കൊണ്ട് പുതിയ ദൈവത്തിനോടായി ഒരു സമൂഹപ്രാർഥന സംഘടിപ്പിച്ചു. മലമുകളിൽ ഒരു കുരിശു സ്ഥാപിച്ചു. അത് വലിയൊരു വാർത്തയായി. അയൽദ്വീപുകളിൽനിന്നു നോക്കിയാലും അത് കാണാമായിരുന്നു. എന്നാൽ അയൽദ്വീപായ മാക്റ്റൻ (Mactan) നിവാസികൾ അനുകൂലമായല്ല പ്രതികരിച്ചത്. തുടർന്നുണ്ടായ യുദ്ധത്തിലാണ് മാക്റ്റൻ ദ്വീപിലെ മൂപ്പൻ ലാപു-ലാപുവിന്റെ സൈനികർ മഗല്ലനെ കുന്തമെറിഞ്ഞുവീഴ്ത്തി കൊന്നത്. [caption id="attachment_402812" align="aligncenter" width="877"][![](https://cdn.boolokam.com/articles/2023/07/wf22rr.jpg)](https://cdn.boolokam.com/articles/2023/07/wf22rr.jpg) Illustration from 19th century.[/caption] മഗല്ലന്റെ മരണത്തിനുശേഷവും ഉടനേ അവിടം വിട്ടുപോവാൻ മഗല്ലന്റെ കപ്പൽവ്യൂഹത്തിൽ അവശേഷിച്ചവർക്ക് കഴിഞ്ഞില്ല. തൊട്ടടുത്ത സെബുദ്വീപിലെ ഭരണാധികാരിയായിരുന്ന രാജാ ഹുമാബോൺ (Raja Humabon) അവർക്ക് ആതിഥ്യമരുളി. മഗല്ലനുമായി അടുത്ത സൗഹ്യദം പുലർത്തിയിരുന്ന രാജാ ഹുമാബോൺ ക്രിസ്തുമതം സ്വീകരിച്ചിരുന്നു, ഡോൺ കാർലോസ് എന്ന പുതിയ പേരിൽ. എന്നാൽ, അതൊരു ചതിയായിരുന്നു. പോർച്ചുഗീസുകാരും സ്പെയ്ൻകാരുമുൾപ്പെടുന്ന നാവികർക്കായി ഒരുക്കിയ വിരുന്നുസൽക്കാരത്തിൽ ഭക്ഷ്യവസ്തുക്കളിൽ വിഷംചേർത്തിരുന്നു. അനേകംപേർ മരിച്ചു. അവശേഷിച്ചവർ രക്ഷപ്പെട്ട് കപ്പലിൽകയറി എങ്ങോട്ടെന്നില്ലാതെ പാഞ്ഞു. അവസാനം മൊളൂക്കാസിലെത്തി. അപ്പോഴേക്കും 1521 നവംബർ ആയിരുന്നു. അവിടെനിന്നും സംഭരിച്ച സുഗന്ധ ദ്രവ്യങ്ങളുമായി രണ്ട് കപ്പലുകളിൽ സ്പെയിനിലേക്ക് തിരിച്ചു. എന്നാൽ പിന്നീട് ഒരു കപ്പൽ മാത്രമേ കടൽയാത്രയ്ക്ക് പൂർണയോഗ്യമായുള്ളൂവെന്ന് കണ്ടെത്തി. തുടർന്ന് മറ്റേ കപ്പലിനെ ഉപേക്ഷിച്ച് യുവാൻ എൽകാനോയുടെ നേതൃത്വത്തിൽ ഒരു കപ്പൽ മാത്രം യാത്ര തുടർന്നു. വിക്ടോറിയ എന്നായിരുന്നു ആ കപ്പലിന്റെ പേര്. 1522 സെപ്റ്റംബർ 6-ന് വിക്ടോറിയ സ്പെയിനിൽ തിരിച്ചെത്തി. എന്നാൽ, നല്ല സ്വീകരണമല്ല സ്പെയിനിൽ അവരെ കാത്തിരുന്നത്. മഗല്ലൻ കൊല്ലപ്പെടാതെ മടങ്ങിവന്നിരുന്നുവെങ്കിൽ കപ്പലിറങ്ങുമ്പോൾത്തന്നെ അദ്ദേഹം വധിക്കപ്പെടുമായിരുന്നു. പസഫിക് സമുദ്രത്തിലേക്ക് നീങ്ങുന്ന കടലിടുക്കിലേക്ക് കടക്കാതെ, തിരികെപോയിരുന്ന സാൻ അന്റോണിയോ കപ്പലിലെ സ്പാനിഷ് നാവികർ പറഞ്ഞ കഥകളായിരുന്നു കാരണം. മഗല്ലൻ അടിച്ചമർത്തിയ കലാപത്തെക്കുറിച്ച് നിറംപിടിപ്പിച്ച കഥകളായിരുന്നു അവർ പ്രചരിപ്പിച്ചത്. സ്പാനിഷ് നാവികരെയും , കമാൻഡർമാരെയും കൊന്നുകളയുന്നതിലൂടെ സ്പെയിനിലെ സിംഹാസനത്തെ അവഹേളിക്കുകയായിരുന്നു മഗല്ലൻ എന്ന ചിന്ത അവർ പരത്തി. മഗല്ലന്റെ ജന്മദേശമായ പോർച്ചുഗലിലും അദ്ദേഹം ആരാധിക്കപ്പെട്ടില്ല. കാരണം, പോർച്ചുഗൽ വിട്ട് സ്പെയിനിലേക്ക് കുടിയേറിയ മഗല്ലൻ അവരെ സംബന്ധിച്ചിടത്തോളം രാജ്യദ്രോഹിയായിരുന്നു. ഭൂമിയെ ചുറ്റിയുള്ള കപ്പൽയാത്ര, ഭൂമി ഉരുണ്ടതാണെന്ന തെളിയിക്കൽ തുടങ്ങിയ കാര്യങ്ങളിൽ മഗല്ലൻ കൈവരിച്ച നേട്ടങ്ങൾ അതുകൊണ്ടുതന്നെ അംഗീകരിക്കപ്പെടാതെ പോയി. മഗല്ലന്റെ പേരിൽ അറിയപ്പെടുന്ന കടലിടുക്ക് മാത്രമാണ് ഭൂമിയിൽ അദ്ദേഹത്തിന്റെ ഓർമ നിലനിർത്തുന്നത്. ഭൂമിയിൽനിന്നു നോക്കുമ്പോൾ കാണുന്ന രണ്ട് ചെറിയ നക്ഷത്രവ്യൂഹങ്ങൾക്ക് മഗല്ലന്റെ പേരിട്ടുകൊണ്ട് ആ അസ്തമയസൂര്യനെ വീണ്ടുമുയർത്തിയത് ജ്യോതിശാസ്ത്രജ്ഞരായിരുന്നു. മഗല്ലെനിക് മേഘങ്ങൾ (Magellenic Clouds) എന്ന് പേരിട്ടിരിക്കുന്ന ഇവ നമ്മുടെ നക്ഷത്ര വ്യൂഹമായ ആകാശഗംഗയെ വലയം വയ്ക്കുന്നവയത്രേ! 1989-ൽ നാസ വിക്ഷേപിച്ച ശുക്രപര്യവേഷണപേടകത്തിനും മഗല്ലന്റെ പേരാണ് നൽകിയിരിക്കുന്നത്. ശീതയുദ്ധ കാലത്ത് അന്തർവാഹിനി ഉപയോഗിച്ച് ലോകംമുഴുവൻ നിരന്തരമായി ചുറ്റി pസഞ്ചരിച്ചുകൊണ്ടിരിക്കാൻ അമേരിക്ക വിഭാവനംചെയ്ത പദ്ധതിക്കും മഗല്ലന്റെ പേരാണ് നൽകിയിരുന്നത്: പ്രോജക്ട് മഗല്ലൻ. 1982-ലെ നൊബേൽ സമ്മാനം ഏറ്റുവാങ്ങിക്കൊണ്ടു നടത്തിയ പ്രഭാഷണത്തിൽ, ഗബ്രിയേൽ ഗാസിയ മാർക്കേസ് ലോകസഞ്ചാരിയായ മഗല്ലനെക്കുറിച്ച് പറഞ്ഞു. അവിശ്വസനീയമെന്ന് തോന്നുന്ന കാര്യങ്ങൾ പറയുന്ന ഒരാൾ എങ്ങനെ ഒരു സ്വപ്നസഞ്ചാരിയായി കരുതപ്പെടുന്നു എന്ന് വിശദീകരിക്കാനാണ് അദ്ദേഹം മഗല്ലനെ ഉദ്ധരിച്ചത്. മഗല്ലന്റെ യാത്രയെക്കുറിച്ച് യഥാതഥമായ വിവരണങ്ങൾ നൽകിയ അന്റോണിയോ പിഗാഫെറ്റ(Antonio Pigafetta)യുടെ ഫസ്റ്റ് വോയേജ് എറൗൺട് ദ വേൾഡ് (Viaggio attorno al mondo)എന്ന കൃതിയെ നിങ്ങൾ മാജിക്കൽ റിയലിസമായി കണ്ടാൽ എനിക്ക് പരാതിയില്ലെന്നാണ് മാർക്കേസ് പറഞ്ഞത്! മഗല്ലന്റെ നേട്ടത്തിന്റെ മഹത്ത്വം ഉടനെയെങ്ങും ശ്രദ്ധിക്കപ്പെട്ടില്ല. ലോകം ചുറ്റി മടങ്ങിയെത്തിയവൻ എന്ന ബഹുമതിയാകട്ടെ 'വിക്ടോറിയ'-യുടെ കപ്പിത്തൻ ഹുവാൻ സെബാസ്റ്റിൻ ദെൽ കാനോയ്ക്ക് ലഭിച്ചു. വർഷങ്ങൾക്കുശേഷം മാഗല്ലന്റെ കപ്പലിന്റെ നാൾവഴിപ്പുസ്തകം (log book) കണ്ടു കിട്ടിയതോടെയാണ്‌, പര്യവേഷണത്തിന്റെ നേതാവെന്ന നിലയിൽ അദ്ദേഹം നൽകിയ സംഭാവന തിരിച്ചറിയപ്പെട്ടതും അംഗീകരിക്കപ്പെട്ടതും. ചരിത്രത്തിലെ ഏറ്റവും സാഹസികവും, ഭൂമിശാസ്ത്രപരമായ അറിവിനെ സംബന്ധിച്ചെടുത്തോളം ഏറ്റവും പ്രയോജനകരവുമായ പര്യവേഷണങ്ങളിൽ ഒന്നിനാണ്‌ മഗല്ലൻ നേതൃത്വം കൊടുത്തത്. അദ്ദേഹം ഭൂമിയ്ക്കു ചുറ്റും സഞ്ചരിച്ചു എന്നു പറയുക വയ്യ. എന്നാൽ യൂറോപ്പിൽ നിന്നു പടിഞ്ഞാറോട്ടു സഞ്ചരിച്ച് ഏഷ്യയിലെത്തുകയെന്ന കൊളംബസ്സിന്റെ പഴയ സ്വപ്നം സാക്ഷാത്കരിച്ചത് മഗല്ലനായിരുന്നു.
