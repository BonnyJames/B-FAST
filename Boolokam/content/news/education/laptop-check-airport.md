---
title: "വിമാനത്താവളങ്ങളിലെ സുരക്ഷാ പരിശോധനയുടെ ഭാഗമായി യാത്രികരുടെ ലാപ്ടോപ് ബാഗിന് പുറത്തെടുത്ത് പരിശോധിക്കുന്നത് കാണാം. എന്തിനാണ് അങ്ങനെ ചെയ്യുന്നത് ?"
date: 2023-10-24T16:10:31
draft: false
categories: ["Education"]
tags: ['aeroplane', 'airport', 'laptop']
author: "Beaumaris"
image: "https://cdn.boolokam.com/articles/2023/10/dqdqqd.jpg"
view_count: 1802700
like_count: 18812
comment_count: 0
---

**വിമാനത്താവളങ്ങളിലെ സുരക്ഷാ പരിശോധനയുടെ ഭാഗമായി യാത്രികരുടെ ലാപ്ടോപ് ബാഗിന് പുറത്തെടുത്ത് പരിശോധിക്കുന്നത് കാണാം. എന്തിനാണ് അങ്ങനെ ചെയ്യുന്നത്?** **അറിവ് തേടുന്ന പാവം പ്രവാസി** ലാപ് ടോപും സുരക്ഷയും തമ്മിലെന്തു ബന്ധമെന്ന് ചോദിച്ചാല്‍ ബന്ധമുണ്ടെന്നു തന്നെയാണ് മറുപടി. 2001 സെപ്തംബര്‍ 11ന് അമേരിക്കയിലെ വേള്‍ഡ് ട്രേഡ് സെന്ററിന് നേരെ നടന്ന ഭീകരാക്രമണത്തിനു ശേഷമാണ് വിമാനത്താവളങ്ങളിലെ സുരക്ഷ ഇത്രയും കര്‍ശനമായത്. ഒരൊറ്റ ദിവസം കൊണ്ട് ആഗോള തലത്തിലെ വിമാനത്താവളങ്ങളില്‍ പോലും സുരക്ഷാ പരിശോധനകള്‍ കര്‍ശനമായെന്നു പറഞ്ഞാലും അതിശയോക്തിയാവില്ല. 

9/11ഭീകരാക്രമണത്തിനു മുമ്പു വരെ വിമാനത്താവളങ്ങളില്‍ ഒരു തോള്‍ സഞ്ചിയുമായി കാര്യമായ പരിശോധനകളില്ലാതെ പോകാമായിരുന്നു. ഈ ബാഗില്‍ ഒരു കത്തിയോ മറ്റോ ഉണ്ടെങ്കില്‍ പോലും ചിലയിടങ്ങളിലെങ്കിലും അത്ര ആരും ശ്രദ്ധിച്ചിരുന്നില്ല. ഈ സുരക്ഷാ പഴുത് ഉപയോഗിച്ചാണ് 9/11 ആക്രമണത്തിനെത്തിയവര്‍ ആയുധങ്ങള്‍ വിമാനങ്ങളിലെത്തിച്ചത്. അമേരിക്കയിലെ വിമാനത്താവളങ്ങളില്‍ അതുവരെ കുറഞ്ഞ ശമ്പളവും അനുഭവ പരിചയവുമുള്ളവരായിരുന്നു സുരക്ഷാ ജീവനക്കാരെങ്കില്‍ പിന്നീട് മൊത്തം മാറി. മികച്ച പരിശീലനവും ഉയര്‍ന്ന ശമ്പളവും നല്‍കി കര്‍ശന പരിശോധന നടത്തുന്ന സുരക്ഷാ ജീവനക്കാരെ വിമാനത്താവളങ്ങളില്‍ നിയമിച്ചു. ആയുധമായി ഉപയോഗിക്കാന്‍ സാധ്യതയുള്ള ഒരു വസ്തുവിനും പിന്നീട് വിമാനങ്ങളില്‍ കൊണ്ടുപോവാന്‍ അനുമതി ലഭിച്ചില്ല. ലോകമാകെയുള്ള വൈമാനിക യാത്രികര്‍ക്കും കടുത്ത സുരക്ഷാ പരിശോധനകള്‍ പിന്നീട് അനുഭവിക്കേണ്ടി വന്നു. ഷൂവും , ബെല്‍റ്റും , മേല്‍ കുപ്പായവുമെല്ലാം സുരക്ഷാ പരിശോധനയുടെ ഭാഗമായി യാത്രികര്‍ അഴിച്ചു മാറ്റി. ഫോണുകളും ,ലാപ്‌ടോപ്പുകളും കൈവശമുള്ള ദ്രാവകങ്ങളുമെല്ലാം പരിശോധനക്കു വിധേയമായി. സ്‌ഫോടക വസ്തുവാക്കി മാറ്റാന്‍ ശേഷിയുള്ള ഒരു വസ്തുവിനും വിമാനത്തില്‍ പ്രവേശന അനുമതി ലഭിച്ചില്ല.ഇന്ന് അത്യാധുനിക സാങ്കേതികവിദ്യകള്‍ വിമാനത്താവളങ്ങളിലെ സുരക്ഷാ പരിശോധനകളില്‍ ഉപയോഗിക്കുന്നു. ഇന്ന് പല വിമാനത്താവളങ്ങളിലും ഷൂ അഴിക്കേണ്ടി വരാറില്ല. എങ്കിലും ലാപ്‌ടോപുകള്‍ പുറത്തെടുക്കേണ്ടി വരാറുണ്ട്. സാധാരണ എക്‌സ്‌റേ മെഷീനുകള്‍ ഉപയോഗിച്ചാണ് യാത്രികരുടെ ബാഗുകള്‍ പരിശോധിക്കുന്നത്. ലാപ്‌ടോപുകള്‍ക്ക് അടിയിലുള്ള വസ്തുക്കള്‍ എക്‌സ് റേയില്‍ തെളിയില്ല. ഇത് സുരക്ഷാ പിഴവിനു കാരണമാവുമെന്ന തിരിച്ചറിവിലാണ് ലാപ്‌ടോപുകള്‍ പുറത്തെടുക്കാന്‍ നിര്‍ദേശിക്കുന്നത്. ലാപ്‌ടോപുകള്‍ മാത്രമല്ല ടാബ്‌ലറ്റുകളും , ക്യാമറകളുമൊക്കെ സുരക്ഷാ പരിശോധനയുടെ ഭാഗമായി പുറത്തെടുക്കേണ്ടി വരാറുണ്ട്. ![](https://cdn.boolokam.com/articles/2023/10/fwwfwfwfwf.jpg) ലാപ്‌ടോപുകള്‍ ഉള്ള ബാഗിലെ വസ്തുക്കള്‍ സുരക്ഷാ ഉദ്യോഗസ്ഥര്‍ക്ക് നേരിട്ട് പരിശോധിക്കേണ്ടി വരും. പരിശോധനയുടെ ഭാഗമായി ബാഗിലുള്ളതൊക്കെ പുറത്തേക്ക് വലിച്ചിട്ടാല്‍ അത് കൂടുതല്‍ പ്രശ്‌നങ്ങളുണ്ടാക്കും. ഇതിലും എളുപ്പം ലാപ്‌ടോപും ടാബ്‌ലറ്റുമൊക്കെ മാറ്റി പരിശോധന നടത്തുന്നതാണ്. ചിലപ്പോള്‍ നിങ്ങളുടെ ലാപ്‌ടോപ് ഓണാക്കി കാണിക്കാനും നിര്‍ദേശിക്കാനിടയുണ്ട്. ലാപ്‌ടോപ് ശരിക്കുള്ളതു തന്നെയാണെന്ന് ഉറപ്പിക്കാന്‍ വേണ്ടിയാണിത്. ഇതൊക്കെയുണ്ടെങ്കിലും ചില വിമാനത്താവളങ്ങളില്‍ ലാപ്‌ടോപുകള്‍ പുറത്തെടുക്കണമെന്ന് നിര്‍ദേശിക്കാറില്ല. ഇതിനും കാരണമുണ്ട്. വ്യത്യസ്ത ദിശകളില്‍ നിന്നും പരിശോധന നടത്താന്‍ കഴിയുന്ന ആധുനിക സുരക്ഷാ ഉപകരണങ്ങള്‍ ഇവിടെയുണ്ടാവും. നിങ്ങളുടെ ബാഗിന്റെ മുക്കും , മൂലയും ലാപ്‌ടോപ് പുറത്തെടുക്കാതെ തന്നെ പരിശോധിക്കാന്‍ ഈ സംവിധാനം വഴി സാധിക്കുകയും ചെയ്യും. മറ്റു ചിലയിടത്ത് 3ഡി സ്‌കാനിങ് സംവിധാനങ്ങളുണ്ട്. ലാപ്‌ടോപ് പുറത്തെടുക്കാന്‍ പറയുന്നില്ലെങ്കില്‍ ഇത്തരം ആധുനിക സുരക്ഷാ സാങ്കേതിക വിദ്യകള്‍ ആ വിമാനത്താവളങ്ങളിലുണ്ടെന്ന് കരുതേണ്ടി വരും.
