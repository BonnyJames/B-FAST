---
title: "പ്രാണ പ്രതിഷ്ഠയും, അഷ്ടബന്ധ കലശവും തമ്മിലുള്ള വ്യത്യാസം എന്താണ് ?"
date: 2024-01-23T05:21:35
draft: false
categories: ["Education"]
tags: ['ayodhya', 'prana prathishta']
author: "Beaumaris"
image: "https://cdn.boolokam.com/articles/2024/01/dqdddqddq.jpg"
view_count: 1400194
like_count: 38662
comment_count: 0
---

**പ്രാണ പ്രതിഷ്ഠയും ,അഷ്ടബന്ധ കലശവും തമ്മിലുള്ള വ്യത്യാസം എന്താണ് ?** **അറിവ് തേടുന്ന പാവം പ്രവാസി** കേരളത്തിലെ ചടങ്ങുകളിൽ ക്ഷേത്രങ്ങളിൽ നടത്തുന്ന പ്രതിഷ്ഠ കർമ്മത്തിന് അഷ്ടബന്ധ കലശം എന്ന പേരാണ് പൊതുവെ പറയാറ്. അഷ്ടബന്ധമെന്ന പ്രത്യേകതരം കൂട്ടിട്ട് വിഗ്രഹം പീഢത്തിൽ ഉറപ്പിച്ച് കലാശാഭിഷേകം നടത്തുന്ന ചടങ്ങാണിത് . എന്നാൽ മറ്റ് സംസ്ഥാനങ്ങളിൽ അവർ പിന്തുടരുന്ന ചടങ്ങുകൾ വ്യത്യസ്തമാണ്. എങ്കിലും പൊതുവായി നടത്തുന്ന കർമ്മങ്ങൾ പലതിലും സാമ്യം ഉണ്ട്.ക്ഷേത്രത്തിൻ്റെ തന്ത്രി( അല്ലെങ്കിൽ താന്ത്രികാവകാശമുള്ളയാൾ) ആയിരിക്കും ഇത് നിർവ്വഹിക്കുന്നത്. പ്രതിഷ്ഠക്ക് മുൻപ് വരെയും വിഗ്രഹം എന്നത് കല്ലിൽ നിർമ്മിച്ച ഒന്ന് മാത്രമാകുകയും പ്രതിഷ്ഠക്ക് ശേഷം അത് ചൈതന്യമുള്ള ബിംബംമായി അല്ലെങ്കിൽ ആരാധനാ മൂർത്തിയായി മാറുകയുമാണ്. ഇത്തരത്തിലുള്ള ചടങ്ങുകളിലെ ഏറ്റവും പ്രധാന ഭാഗമാണ് പ്രാണ പ്രതിഷ്ഠ. ഒറ്റ വാക്കിൽ പറഞ്ഞാൽ പ്രതിഷ്ഠിക്കുന്ന വിഗ്രഹത്തിന് പ്രാണൻ നൽകുക അല്ലെങ്കിൽ ജീവൻ നൽകുക എന്നതാണ് ഇത് കൊണ്ട് അർഥമാക്കുന്നത്. പുതിയതായി പണിഞ്ഞ ഒരു ക്ഷേത്രത്തിലെ ശിലാ വിഗ്രഹത്തെ (വിഗ്രഹവും പുതുതായി പണിഞ്ഞത് ) താന്ത്രിക കർമങ്ങളാലും, പൂജാവിധികളാലും ചൈതന്യം കൊടുത്ത് അഷ്ട ബന്ധത്താൽ ഉറപ്പിച്ചു നിത്യവും പൂജക്കായി വിഗ്രഹത്തെ പ്രതിഷ്ഠ നടത്തുന്നതിനെ പ്രാണ പ്രതിഷ്ഠ എന്നുപറയാം. ഇതാണ് കേരളീയ മാതൃകയിലുള്ള പ്രതിഷ്ഠ കർമ്മം. കേരളീയ രീതിയിലുള്ള പ്രതിഷ്ഠ കർമ്മത്തിലാണ് സാധാരണ അഷ്ടബന്ധം ഉപയോഗിക്കുക. അതിശക്തമായ ഒരുതരം പശയാണ് അഷ്ടബന്ധം. ഒരു വിഗ്രഹം പ്രതിഷ്ഠിച്ചാൽ അതിന് 12 വർഷമാണ് കാലാവധി. ഇത് അഷ്ട ബന്ധത്തിൻറെ കാലാവധി കൂടിയാണ് പന്ത്രണ്ടു വർഷം കഴിയുമ്പോൾ പുതിയ അഷ്ടബന്ധം ഉപയോഗിച്ച് വിഗ്രഹങ്ങൾ വീണ്ടും ഉറപ്പിക്കാറുണ്ട് . ഇതിന് അഷ്ടബന്ധ കലശം എന്ന് പറയും. വെള്ള നിറത്തിലുള്ള ഇടത്തരം വലിപ്പമുള്ള ശംഖ്, കടുക്ക, ചെഞ്ചല്യം, കോലരക്ക്, കോഴിപ്പരൽ,പേരാറ്റുമണൽ, വലിയ നെല്ലിക്ക,എള്ളെണ്ണ എന്നിവ ചേരുന്നതാണ് അഷ്ടബന്ധം. ![](https://cdn.boolokam.com/articles/2024/01/dqdqdqdqddd-1.jpg)രാജഭരണകാലത്ത് ഇത്തരം ചടങ്ങുകളില്‍ യജമാനസ്ഥാനം രാജാവിനായിരുന്നു. യാഗത്തിലെ യജമാനന്റെ സ്ഥാനമാണ് ഇവിടെ യജമാനന്. യജ്ഞത്തിലെ ചീഫ് എക്‌സിക്യൂട്ടീവ് എന്നു വിശേഷിപ്പിക്കാം യജമാനനെ. ക്ഷേത്ര കാര്യങ്ങളില്‍ എല്ലാ പ്രധാന ചടങ്ങുകള്‍ക്കും അനുജ്ഞ വാങ്ങുക എന്ന രീതിയുണ്ട്. 
