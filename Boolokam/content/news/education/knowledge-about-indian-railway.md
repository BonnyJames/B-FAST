---
title: "ഓടുന്ന ട്രെയിനിൽ നിന്നും മൊബൈൽ ഫോൺ താഴെ ട്രാക്കിൽ വീണാൽ എന്തു ചെയ്യണമെന്നാണ് റെയിൽവേ പറയുന്നത് ?"
date: 2023-05-10T12:35:13
draft: false
categories: ["Education"]
tags: ['indian railway']
author: "Beaumaris"
image: "https://cdn.boolokam.com/articles/2023/05/wfg.jpg"
view_count: 141468
like_count: 9344
comment_count: 0
---

**രണ്ട് റെയിൽവേ അറിവുകൾ !** **അറിവ് തേടുന്ന പാവം പ്രവാസി** **ഓടുന്ന ട്രെയിനിൽ നിന്നും മൊബൈൽ ഫോൺ താഴെ ട്രാക്കിൽ വീണാൽ എന്തു ചെയ്യണമെന്നാണ് റെയിൽവേ പറയുന്നത്?** സാധാരണയായി ആളുകൾ ഇത്തരമൊരു സാഹചര്യത്തിൽ നിശബ്ദമായി ഇരിക്കും അല്ലെങ്കിൽ ട്രെയിനിന്റെ എമർജൻസി ബ്രേക്ക് (അലാറം ചെയിൻ) വലിക്കുന്നതിനെക്കുറിച്ചായിരിക്കും ചിന്തിക്കുക.എന്നാൽ ഈ രണ്ട് രീതികളും ശരിയല്ല.ട്രെയിനിൽ യാത്ര ചെയ്യുമ്പോൾ പെട്ടെന്ന് മൊബൈൽ താഴെ വീണാൽ ആദ്യം റെയിൽവേ ട്രാക്കിന്റെ വശങ്ങളിലെ തൂണിൽ എഴുതിയ നമ്പറോ , സൈഡ് ട്രാക്കിന്റെ നമ്പറോ മനസിലാക്കി രേഖപ്പെടുത്താൻ ശ്രമിക്കുകയാണ് വേണ്ടത്.അതിനു ശേഷം ഉടൻ തന്നെ സഹ യാത്രക്കാരന്റെ ഫോണിന്റെ സഹായത്തോടെ ആർപിഎഫിലേക്കും ,റെയിൽവേ പ്രൊട്ടക്ഷൻ ഫോഴ്സിന്റെ (ആർപിഎഫ്) ഓൾ ഇന്ത്യ സെക്യൂരിറ്റിയുടെ ഹെൽപ്പ് ലൈൻ നമ്പർ ആയ 182 എന്ന നമ്പറിലേക്കും ഈ വിവരങ്ങൾ നൽകണം [ (24 x 7) എപ്പോൾ വേണമെങ്കിലും ഡയൽ ചെയ്ത് സഹായം അഭ്യർഥിക്കാം ] .[](https://cdn.boolokam.com/articles/2023/05/wfg.jpg) ഈ സമയത്ത് നിങ്ങളുടെ ഫോൺ എകദേശം ഏത് തൂണിനോ , ട്രാക്ക് നമ്പറിനോ സമീപത്താണ് വീണതെന്ന് അവരെ കൃത്യമായി അറിയിക്കുക. നമ്മൾ നൽകിയ ഈ വിവരങ്ങൾ റെയിൽവേ പൊലീസിന് നിങ്ങളുടെ ഫോൺ കണ്ടെത്താൻ ചിലപ്പോൾ കഴിഞ്ഞേക്കാം. കാരണം പൊലീസ് ഉടൻ തന്നെ നിങ്ങൾ നൽകിയ വിവരത്തിന്റെ അടിസ്ഥാനത്തിൽ ഫോൺ വീണുപോയ സ്ഥലത്ത് എത്തും. ഇതിനുശേഷം റെയിൽവേ പൊലീസുമായി ബന്ധപ്പെട്ട് നിയമനടപടികൾ പൂർത്തിയാക്കിയാൽ മൊബൈൽ തിരികെ ഉടമയ്ക്ക് ലഭിക്കും.ഇതുപോലെ ജിആർപിയുടെ ഹെൽപ്പ് ലൈൻ നമ്പരായ 1512-ലും ബന്ധപ്പെട്ട് സുരക്ഷ ആവശ്യപ്പെടാനാവും. റെയിൽ പാസഞ്ചർ ഹെൽപ്പ് ലൈൻ നമ്പർ 139 ആണ്. റെയിൽ യാത്രയ്ക്കിടെ എന്തെങ്കിലും പ്രശ്നമുണ്ടായാൽ ഈ നമ്പറിൽ ഡയൽ ചെയ്തും സഹായം തേടാവുന്നതാണ്. [![](https://cdn.boolokam.com/articles/2023/05/ffhh.jpg)](https://cdn.boolokam.com/articles/2023/05/ffhh.jpg)വാൽ കഷ്ണം ഓടുന്ന ട്രെയിനിൽ നിന്ന് മൊബൈൽ വീഴുമ്പോൾ ആളുകൾ തിടുക്കത്തിൽ ചെയിൻ വലിച്ച് നിർത്താനുള്ള ഐഡിയ മാത്രമാവും ആദ്യം ഓർക്കുക. എന്നാൽ ഈ പ്രവർത്തി ശിക്ഷാർഹമാണ്.ഇന്ത്യൻ റെയിൽവേ ആക്ട് 1989 ലെ സെക്ഷൻ 141 പ്രകാരം ഒരു യാത്രക്കാരൻ യാതൊരു കാരണവുമില്ലാതെ ചങ്ങല വലിക്കുകയാണെങ്കിൽ റെയിൽവേ അഡ്മിനിസ്‌ട്രേഷൻ ഒന്നുകിൽ ഒരു വർഷത്തെ തടവോ അല്ലെങ്കിൽ 1000 രൂപ വരെ പിഴയോ ശിക്ഷയായി വിധിച്ചേക്കാം. യാത്രക്കാരുടെയും , റെയിൽവേ ജീവനക്കാരുടെയും ജോലി തടസപ്പെടുത്തിയതിനാണ് ഈ നിയമനടപടികളിലേക്ക് റെയിൽവേ കടക്കുക. ചില സാഹചര്യങ്ങളിൽ തടവ് ശിക്ഷയും , പിഴയും രണ്ടും കൂടി ഒരുമിച്ച് വിധിക്കാനും സാധ്യതയുണ്ട്.ഏത് സാഹചര്യത്തിലും ശിക്ഷ മൂന്ന് മാസത്തിൽ കുറയാത്ത തടവോ ആദ്യ കുറ്റത്തിന് 500 രൂപ പിഴയോ ആയിരിക്കും. എന്നാൽ ഇപ്പോൾ കോടതി 10,000 രൂപ വരെ പിഴ ചുമത്തുന്ന കേസുകളും രാജ്യത്തുണ്ട്. അത്തരം നിരവധി കേസുകൾ അടുത്തിടെ റിപ്പോർട്ട് ചെയ്യപ്പെട്ടിട്ടുണ്ട്. അതിൽ കോടതി 6000 രൂപ മുതൽ 10000 രൂപ വരെ പിഴ ചുമത്തിയിട്ടുണ്ട്. ചില പ്രത്യേക സാഹചര്യങ്ങളിൽ മാത്രമേ ട്രെയിന്റെ ചെയിൻ വലിക്കാൻ അനുവാദമുള്ളൂ. സഹയാത്രികനെയോ , കുട്ടിയെയോ കാണാതെ പോകുകയും ട്രെയിൻ ഓടാൻ തുടങ്ങുകയും ചെയ്താൽ നമുക്ക് ചെയിൻ വലിച്ച് ട്രെയിൻ നിർത്താം. ട്രെയിനിന് തീ പിടിക്കുന്ന സാഹചര്യം, പ്രായമായവരോ , അംഗവൈകല്യമുള്ളവരോ ട്രെയിനിൽ കയറാൻ തുടങ്ങുമ്പോൾ ട്രെയിൻ മുന്നോട്ടെടുക്കുന്ന സാഹചര്യം, പെട്ടെന്ന് ഒരാളുടെ ആരോഗ്യ നില മോശമാവുന്ന സാഹചര്യം എന്നിവ പോലുള്ള ഘട്ടങ്ങളിൽ മാത്രമാണ് തീവണ്ടിയിലെ എമർജൻസി ബ്രേക്ക് അല്ലെങ്കിൽ അലാറം ചെയിൻ വലിക്കാനാവുക. **ഇന്ത്യൻ റെയിൽവേയുടെ ഒരു ട്രെയിനോ, കോച്ചോ മുഴുവനായും ബുക്ക് ചെയ്യാൻ പറ്റുമോ?** ട്രെയിനിലെ ഒരു കോച്ച് മുഴുവനായോ ഒരു ട്രെയിന്‍ തന്നെയോ മുഴുവനായി നമുക്ക് ബുക്ക് ചെയ്യാന്‍ സാധിക്കും. ടിക്കറ്റ് ബുക്കു ചെയ്യാനായി ആദ്യം ഐ.ആര്‍.സി.ടി.സിയുടെ (ftr irctc ) ഔദ്യോഗിക വെബ് സൈറ്റ് തുറക്കണം. ഒരു കോച്ച് മുഴുവനായി ബുക്കു ചെയ്യാന്‍ ആഗ്രഹിക്കുന്നുവെങ്കില്‍ എഫ്.ടി.ആര്‍(ഫുള്‍ താരിഫ് റേറ്റ്) സര്‍വീസ് സെലെക്ട് ചെയ്യുക. തുടര്‍ന്ന് ആവശ്യമായ വിവരങ്ങള്‍ നല്‍കിയാല്‍ രജിസ്‌ട്രേഷന്‍ തുക എത്രയാണെന്ന് അറിയാനാവും. ആറു ദിവസത്തിനകം പണം അടച്ച് എഫ്.ടി.ആര്‍ റജിസ്‌ട്രേഷന്‍ നടപടികള്‍ പൂര്‍ത്തിയാക്കാം. ഓണ്‍ലൈനായല്ലാതെയും എഫ്.ടി.ആര്‍ റജിസ്‌ട്രേഷന്‍ നടത്താനാകും. ഇതിനായി നിങ്ങള്‍ യാത്ര ആരംഭിക്കുന്ന റെയില്‍വേ സ്റ്റേഷനുമായാണ് ബന്ധപ്പെടേണ്ടത്. ചീഫ് ബുക്കിങ് സൂപ്പര്‍ വൈസര്‍ക്കോ , സ്‌റ്റേഷന്‍ മാസ്റ്റര്‍ക്കോ ആവശ്യങ്ങള്‍ ഉള്‍പ്പെടുത്തിയുള്ള വിശദമായ അപേക്ഷ നല്‍കേണ്ടതുണ്ട്. ഇതിനുള്ള മറുപടിയായി റജിസ്‌ട്രേഷന്‍ തുക എത്രയാണെന്ന് അറിയാനാവും. ഈ തുക ടിക്കറ്റ് കൗണ്ടറില്‍ അടച്ച് എഫ്.ടി.ആര്‍ രജിസ്‌ട്രേഷന്‍ നടപടികള്‍ പൂര്‍ത്തിയാക്കാം. [![](https://cdn.boolokam.com/articles/2023/05/ddqdff-1024x576.webp)](https://cdn.boolokam.com/articles/2023/05/ddqdff.webp)ഒരു കോച്ച് മുഴുവനായി ബുക്കു ചെയ്യാന്‍ ഏഴു ദിവസത്തേക്ക് സെക്യൂരിറ്റി തുകയായി 50,000 രൂപയാണ് നല്‍കേണ്ടത്. ഏഴു ദിവസത്തില്‍ കൂടുതല്‍ യാത്രയുണ്ടെങ്കില്‍ ഓരോ ദിവസത്തിനും 10000 രൂപ വീതം ഓരോ ദിവസവും ഓരോ കോച്ചിനും നല്‍കേണ്ടി വരും. പരമാവധി ഒരു ട്രെയിനിന്റെ 10 കോച്ചുകളാണ് മുഴുവനായും ബുക്കു ചെയ്യാനാവുക.ഇനി ട്രെയിന്‍ മുഴുവനായി ബുക്കു ചെയ്യണമെങ്കില്‍ ഏഴു ദിവസത്തിന് ഒമ്പതു ലക്ഷം രൂപ ഇന്ത്യന്‍ റെയില്‍വേക്ക് സെക്യൂരിറ്റി ഡെപ്പോസിറ്റായി നല്‍കണം. ഇങ്ങനെ ബുക്കു ചെയ്യുന്നവര്‍ക്ക് 18 കോച്ചുകളുള്ള ട്രെയിനാണ് റെയില്‍വേ അനുവദിക്കുക. ഇതില്‍ രണ്ട് എസ്.എല്‍.ആര്‍ കോച്ചുകളായിരിക്കും. ഇനി കൂടുതല്‍ വലുപ്പമുള്ള ട്രെയിന്‍ വേണമെന്നുണ്ടെങ്കില്‍ അതിനും മാര്‍ഗമുണ്ട്. 18 കോച്ചിന് പുറമേ അധികം വേണ്ട കോച്ചുകളുടെ തുകയായി ഓരോന്നിനും 50,000 രൂപ വീതം അടച്ചാല്‍ മതി. പരമാവധി 24 കോച്ചുകള്‍ വരെയുള്ള ട്രെയിനുകള്‍ പണം നല്‍കി ബുക്കു ചെയ്യാനുള്ള സൗകര്യം ഇന്ത്യന്‍ റെയില്‍വേ നല്‍കുന്നുണ്ട്. ഇങ്ങനെയൊരു സൗകര്യമുണ്ടെങ്കിലും ഇന്നു പണം നല്‍കി നാളെ ട്രെയിനുമായി പോകാമെന്നൊന്നും പറ്റില്ല. യാത്രാ തീയതിയുടെ 30 ദിവസം മുമ്പെങ്കിലും അപേക്ഷ നല്‍കേണ്ടതുണ്ട്. പരമാവധി ആറു മാസം വരെ മുമ്പ് ട്രെയിനുകളും കോച്ചുകളും ബുക്കു ചെയ്യാനാകും. ഇനി എന്തെങ്കിലും കാരണവശാല്‍ ബുക്കു ചെയ്ത ട്രെയിനോ , കോച്ചുകളോ റദ്ദാക്കണമെങ്കിൽ അതിനും അവസരമുണ്ട് . ഐ.ആര്‍.സി.ടി.സി നിങ്ങളുടെ അപേക്ഷയില്‍ അന്തിമ തീരുമാനം അറിയിക്കും മുമ്പ് എഫ്.ടി.ആര്‍ റിക്വസ്റ്റ് ക്യാന്‍സല്‍ ചെയ്താല്‍ അഞ്ചു ശതമാനം സെക്യൂരിറ്റി ഡെപ്പോസിറ്റ് പിടിച്ച ശേഷം ബാക്കി തുക നല്‍കും. യാത്രക്ക് രണ്ടു ദിവസം മുമ്പാണ് റദ്ദാക്കുന്നതെങ്കില്‍ പത്തു ശതമാനമായിരിക്കും ക്യാന്‍സലേഷന്‍ ചാര്‍ജ്. ഒരു ദിവസം മുമ്പാണെങ്കില്‍ 25 ശതമാനം ക്യാന്‍സലേഷന്‍ ഫീസായി പിടിക്കും. യാത്ര തുടങ്ങി നാലു മണിക്കൂറിനുള്ളില്‍ റദ്ദാക്കിയാല്‍ 50 ശതമാനം ക്യാന്‍സലേഷന്‍ ചാര്‍ജ് ഈടാക്കും. ഇനി റെയില്‍വേയാണ് ബുക്കു ചെയ്ത യാത്ര റദ്ദാക്കുന്നതെങ്കില്‍ തുക പൂര്‍ണമായും തിരികെ ലഭിക്കും.
