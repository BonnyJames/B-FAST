---
title: "ഇത്തിരി വൈകിയാലും ലോക്കോപൈലറ്റ് ട്രെയിൻ വേഗത വര്‍ധിപ്പിക്കാത്തത് എന്തുകൊണ്ട് ?"
date: 2023-11-04T05:45:48
draft: false
categories: ["Education"]
tags: ['loco pilot', 'train speed']
author: "Beaumaris"
image: "https://cdn.boolokam.com/articles/2023/11/lok.jpg"
view_count: 1581478
like_count: 19861
comment_count: 0
---

**ഇത്തിരി വൈകിയാലും ലോക്കോപൈലറ്റ് ട്രെയിൻ വേഗത വര്‍ധിപ്പിക്കാത്തത് എന്തുകൊണ്ട് ?** **അറിവ് തേടുന്ന പാവം പ്രവാസി** ഇന്ത്യയിൽ ട്രെയിൻ വൈകിയോടുന്നതിന് പല കാരണങ്ങൾ ഉണ്ട്. അടിസ്ഥാന സൗകര്യങ്ങളിലെ പ്രശ്‌നങ്ങള്‍, കാലാവസ്ഥയിലെ മാറ്റം, കനത്ത ട്രാഫിക്, സാങ്കേതിക തകരാറുകള്‍ തുടങ്ങിയവ ഇതിന് പിന്നിലുണ്ട്. ട്രെയിൻ വൈകിയാല്‍ വണ്ടിയുടെ വേഗത കൂട്ടി സമയത്തിന് എത്തിക്കാന്‍ ലോക്കോ പൈലറ്റ് ശ്രമിക്കാത്തത് എന്തുകൊണ്ടാണ് എന്ന് ചിലർക്ക് എങ്കിലും സംശയം കാണും. ബസിന്റെയോ , ട്രക്കിന്റെയോ വേഗത ഡ്രൈവറുടെ ഇഷ്ടത്തിന് അനുസരിച്ച് കൂട്ടുകയോ കുറയ്ക്കുകയോ ചെയ്യാം. എന്നാൽ ഒരു ട്രെയിനിന്റെ വേഗത എത്രയെന്ന് മൂന്‍കൂട്ടി തീരുമാനിക്കും.അതിന്റെ ചാര്‍ട്ട് ലോക്കോ പൈലറ്റിന് നല്‍കിയിട്ടുണ്ടാകും. ഈ വേഗപരിധി അനുസരിച്ചാണ് പൈലറ്റ് ട്രെയിൻ ഓടിക്കേണ്ടത് . ഇക്കാരണത്താല്‍ ഡ്രൈവര്‍ വണ്ടിയുടെ വേഗത കൂട്ടണമെന്ന് ആഗ്രഹിച്ചാലും അത്തരം നിയന്ത്രണങ്ങള്‍ കാരണം അവര്‍ക്ക് കഴിയില്ല. ഇന്ത്യന്‍ റെയില്‍വേ നിശ്ചയിക്കുന്ന വേഗപരിധി ലംഘിച്ചാല്‍ ലോക്കോ പൈലറ്റിനെ ശിക്ഷിക്കാനും സര്‍വീസില്‍ നിന്ന് സസ്‌പെന്‍ഡ് ചെയ്യാനും കഴിയും. ഒരു റെയിൽവെ സോണില്‍ ഒട്ടേറെ ട്രെയിനുകളുണ്ടാകും. ഈ ട്രെയിനുകള്‍ കൃത്യസമയം പാലിക്കേണ്ടതിന്റെയും , പ്രവര്‍ത്തനങ്ങളുടെയും ഉത്തരവാദിത്വം റെയിൽവേ സോണുകള്‍ക്കാണ്.മറ്റൊരു സോണിലെ ട്രെയിനും അതേ സോണിലെ ട്രെയിനും ഒരു റെയില്‍വേ സോണിലെ സ്റ്റേഷനില്‍ വൈകി എത്തിയാല്‍ അതേ സോണിലെ ട്രെയിനിനായിരിക്കും മുന്‍ഗണന നല്‍കുക. ശേഷമായിരിക്കും മറ്റ് സോണിലെ ട്രെയിനിന് പരിഗണന നല്‍കുക . ഇതിന് പുറമെ സോണുകളിലെ കാലാവസ്ഥ, അറ്റകുറ്റപ്പണികള്‍, സിഗ്നല്‍ ലഭിക്കാത്ത അവസ്ഥ എന്നിവയെല്ലാം ട്രെയിൻ വൈകിയോടുന്നതിന് കാരണങ്ങളാണ്.
