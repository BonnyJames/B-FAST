---
title: "ആരാണ് ഹൂതികൾ ? എന്താണവരുടെ ആവശ്യം ? സൗദി അറേബ്യയും ഹൂതികളുമായുള്ള പ്രശ്നമെന്താണ്?സൗദി ഇടപെടലിന് ശേഷം എന്താണ് സംഭവിച്ചത് ?"
date: 2023-08-02T05:02:52
draft: false
categories: ["Education"]
tags: ['huti', 'huti in yemen', 'saudi arabia', 'yeman war']
author: "Bonny"
image: "http://13.232.38.164/wp-content/uploads/2023/08/ffwfwfff-912x1024.jpg"
view_count: 1545816
like_count: 2585
comment_count: 0
---

**ആരാണ് ഹൂതികൾ ? എന്താണവരുടെ ആവശ്യം ? സൗദി അറേബ്യയും ഹൂതികളുമായുള്ള പ്രശ്നമെന്താണ്?സൗദി ഇടപെടലിന് ശേഷം എന്താണ് സംഭവിച്ചത് ?** **അറിവ് തേടുന്ന പാവം പ്രവാസി** യമനിലെ ഷിയാ സൈദി വിഭാഗത്തിൽ പെട്ട ഹുസൈൻ അൽ ഹൂതി എന്ന നേതാവിന്റെ പേരിൽ നിന്നാണ് ഹൂതികൾ ആ പേര് സ്വീകരിക്കുന്നത്. ഇദ്ദേഹം സ്ഥാപിച്ച സംഘമാണ് പിന്നീട് 1990ന്റെ പകുതിയിൽ ഹൂതികളായി രൂപാന്തരം പ്രാപിച്ചത്. യമനിൽ ഹൂതികൾ ന്യൂനപക്ഷമായിരുന്നു. 2004 മുതൽ ഇവർ സര്‍ക്കാരുമായി ഏറ്റുമുട്ടലിലാണ്.20 കൊല്ലത്തെ ഏകാധിപത്യ ഭരണം യമനിൽ അവസാനിപ്പിക്കാനുള്ള പ്രക്ഷോഭത്തിനും ഇവർ മുന്നിൽ നിന്നു. സർക്കാർ ഭരണത്തിൽ ന്യൂനപക്ഷമെന്ന നിലക്കുള്ള പ്രാതിനിധ്യം, വടക്കൻ യെമനിലെ ഹൂതി മേഖലയെ പ്രതികൂലമായി ബാധിക്കുന്ന ഇന്ധന വിലയിളവ് വെട്ടിക്കുറച്ച നടപടി റദ്ദാക്കുക,കരട് രൂപപ്പെട്ട യമൻ ഭരണഘടനയിൽ ഹൂതികളുടെ അവകാശങ്ങൾ സംരക്ഷിക്കുന്ന ഭാഗം ചേർക്കുക എന്നിവയായിരുന്നു ആദ്യ ആവശ്യങ്ങൾ. [](http://13.232.38.164/wp-content/uploads/2023/08/ffwfwfff.jpg)ദാരിദ്ര്യ നിരക്ക് 2012ൽ 54.5 ശതമാനത്തിലെത്തിലായിരുന്നു യമനിൽ. അതായത് 45% യമനികളും വേണ്ടത്ര ഭക്ഷണം ലഭിക്കാത്തവർ. ഇതോടെ പലരും സൗദിയുൾപ്പെടെ സമീപ രാജ്യങ്ങളിലേക്ക് കുടിയേറി. അഴിമതിയിൽ മുങ്ങിയ യമനിൽ ഇതോടെ വിമത കക്ഷികൾ വളർന്നു.പലതും സായുധമായി കരുത്തുള്ളതായി. അഴിമതി ഭരണത്തേക്കാൾ ജനങ്ങൾ ഇവയെ പിന്തുണക്കാൻ തുടങ്ങി. യമനിലെ ഹൂതികളും , തെക്കൻ വിഭജനവാദികളും മറ്റു തീവ്ര ഗ്രൂപ്പുകളും വളരുന്നത് അങ്ങിനെയാണ്. 2011ലെ അറബ് വസന്തത്തോടെ യമനിലെ ദീർഘകാല സ്വേച്ഛാധിപത്യ പ്രസിഡന്റായ അലി അബ്ദുള്ള സാലിഹ് ഭരണത്തിൽ നിന്നും പിന്മാറി. തുടർന്നു വന്നത് സാലിഹിന്റെ ഉപ മന്ത്രിയായിരുന്ന അബ്ദു റബ്ബ് മൻസൂർ ഹാദിയാണ്. എന്നാൽ ആഭ്യന്തര പ്രശ്നവും , സാമ്പത്തിക സ്ഥിതിയും ഗുരുതരമായതോടെ കലാപമായി. യമനിലെ സൈദി ഷിയാ വിഭാഗമായ സായുധ സംഘമാണ് ഹൂതികൾ. അൻസാറുള്ളാഹ് എന്നും ഇവരെ വിളിക്കുന്നു. ഇവർ അലി അബ്ദുള്ള സാലിഹിനെ തന്നെ പ്രസിഡണ്ടാക്കാണമെന്നാവശ്യപ്പെട്ട് പ്രക്ഷോഭം തുടങ്ങി. തലസ്ഥാനമായ സൻആയുടെ ഭരണം ഹൂതികൾ പിടിച്ചെടുത്തു. ഇതോടെ 2015ൽ ഹാദി സൗദിയിൽ അഭയം തേടി. ഇന്നും അദ്ദേഹം സൗദിയിൽ തുടരുന്നുണ്ട്. ഇറാൻ പിന്തുണയുള്ള ഹൂതികളെ പ്രതിരോധിച്ച് ഹാദിയെ തന്നെ പ്രസിഡണ്ടാക്കാൻ വേണ്ടി സൗദി നടത്തിയ ഇടപെടലിൽ ജിസിസി രാജ്യങ്ങളടക്കം പങ്കാളികളായി. [![](http://13.232.38.164/wp-content/uploads/2023/08/fwwwww-1-1024x576.jpg)](http://13.232.38.164/wp-content/uploads/2023/08/fwwwww-1.jpg)യമൻ സൈന്യത്തെ സഹായിക്കാൻ സൗദിക്കൊപ്പം ഭൂരിഭാഗം അറബ് രാജ്യങ്ങളടക്കം 34 രാജ്യങ്ങളാണ് പങ്കാളികളായത്. ഇതിൽ 60 ശതമാനവും ഇസ്ലാമിക രാജ്യങ്ങളുടെ കൂട്ടായ്മയായ ഒഐസിയിലെ അംഗങ്ങളായിരുന്നു. നിലവിൽ 41 രാജ്യങ്ങൾ സഖ്യത്തിലുണ്ട്. യുഎഇ, ഈജിപ്ത്. കുവൈത്ത്, ജോർദാൻ, തുർക്കി, പാകിസ്താൻ, തുനീഷ്യ, സുഡാൻ, ഒമാൻ, ഖത്തർ, നൈജീരിയ, മൊറോക്കോ, മാലിദീപ്, മലേഷ്യ, ലിബിയ തുടങ്ങിവർ യുദ്ധത്തിൽ പങ്കാളികളാണ്. 2019ൽ യുഎഇയും , ഖത്തറും അവരുടെ സൈന്യത്തെ പിൻവലിച്ചിരുന്നു. സഖ്യത്തിന് യുഎസ്, യുകെ, ഫ്രാൻസ്, ചൈന, ജർമനി എന്നിവിടങ്ങളിൽ നിന്ന് ലോജിസ്റ്റിക്, ഇന്റലിജൻസ് പിന്തുണ ലഭിച്ചു. പുതിയ യുഎസ് ഭരണകൂടം സൗദിയോട് അടുത്ത ബന്ധം പുലർത്തുന്നില്ല. അത് തങ്ങൾ പരിഗണിക്കുന്നില്ലെന്നായിരുന്നു ഇതിനോട് സൗദിയുടെ പ്രതികരണം. ഇതിനിടയിലും സൗദിക്ക് പ്രതിരോധത്തിനുള്ള ആയുധങ്ങൾ നൽകാൻ യുഎസ് കോൺഗ്രസ് തീരുമാനിച്ചിരുന്നു. മികച്ച മിസൈൽ പ്രതിരോധ സംവിധാനങ്ങൾ കണ്ടെത്താനുള്ള ശ്രമത്തിലാണ് സൗദി. 2015 ഓഗസ്റ്റിൽ തുറമുഖ നഗരമായ ഏദനിൽ ഇറങ്ങിയ സഖ്യസേനയുടെ കരസേന ഹൂതികളെ തെക്കൻ യെമനിൽ നിന്ന് തുരത്തി. എന്നിരുന്നാലും, അവർക്ക് അവരെ സൻആയിൽ നിന്നോ , രാജ്യത്തിന്റെ വടക്ക് ഭാഗത്ത് നിന്നോ പുറത്താക്കാൻ കഴിഞ്ഞില്ല. ഹൂത്തികൾ തങ്ങളുടെ നിയന്ത്രണത്തിലുള്ള പ്രദേശം ഭരിക്കാൻ ഒരു "രാഷ്ട്രീയ സമിതി" രൂപീകരിക്കാൻ ഒരുങ്ങി. ഇതിനായി യമനിൽ പുറത്താക്കപ്പെട്ട മുൻ പ്രസിഡന്റ് അലി അബ്ദുല്ല സാലിഹുമായി സഖ്യമുണ്ടാക്കി. എന്നാൽ, 2017 ഡിസംബറിൽ സലാഹ് ഹൂതികളുമായി ബന്ധം വേർപെടുത്തുകയും അവരോട് പോരാടാൻ തന്റെ അനുയായികളോട് ആഹ്വാനം ചെയ്യുകയും ചെയ്തു. പിന്നാലെ ഹൂതികളാൽ സാലിഹ് കൊല്ലപ്പെട്ടു. [![](https://cdn.boolokam.com/articles/2023/08/dwwwww.jpeg)](https://cdn.boolokam.com/articles/2023/08/dwwwww.jpeg)ഹൂതികൾ സലാഹിന്റെ സൈന്യത്തെ പരാജയപ്പെടുത്തുകയും ചെയ്തു. 2018ൽ സാലിഹിന്റെ വിശ്വസ്തർ സൗദിയുടെ നേതൃത്വത്തിലുള്ള സഖ്യത്തിൽ ചേർന്നു. ചെങ്കടൽ നഗരമായ ഹുദൈദ തിരിച്ചു പിടിക്കാൻ അവർ ഒരുമിച്ച് ഹൂതികൾക്കെതിരെ വലിയ ആക്രമണം നടത്തി. പട്ടിണിയുടെ ഭീഷണി നേരിടുന്ന ദശലക്ഷക്കണക്കിന് യെമനികളുടെ പ്രധാന ജീവനാഡിയാണ് ഇതിന്റെ തുറമുഖം. ആറ് മാസത്തെ ഘോര പോരാട്ടത്തിനൊടുവിൽ ഇരുപക്ഷവും വെടിനിർത്തലിന് സമ്മതിച്ചു. 2021-ൽ, ഗവൺമെന്റിന്റെ വടക്ക് ഭാഗത്തുള്ള അവസാന ശക്തികേന്ദ്രവും എണ്ണ സമ്പന്നമായ പ്രവിശ്യയുടെ കേന്ദ്രവുമായ മാരിബിൽ ഹൂതികൾ ആക്രമണം ആരംഭിച്ചു. അവിടെയുള്ള പോരാട്ടം കാരണം ലക്ഷത്തിലധികം ആളുകൾ പലായനം ചെയ്തിട്ടുണ്ടെന്നും രണ്ട് ദശലക്ഷം സാധാരണക്കാർ അപകടത്തിലാണെന്നും യുഎൻ മുന്നറിയിപ്പ് നൽകി. മുൻപ് രണ്ട് രാജ്യമായിരുന്നു യമൻ. വടക്കൻ യമനും , തെക്കൻ യമനും. ഇത് രണ്ട് രാജ്യമായി നില നിൽക്കണമെന്നതാണ് യുഎഇയുടെ താൽപര്യം. ഇവിടെയുള്ള തെക്കൻ വിഭജന വാദികൾക്ക് യുഎഇ പിന്തുണയുണ്ട്. സൗദിക്ക് ഇവിടുത്തെ പ്രശ്നം കാരണം തങ്ങളുടെ രാജ്യത്തെ ബാധിക്കുമെന്ന ഭയവുമാണ്. ഹൂതികൾക്ക് ഇറാൻ പിന്തുണയുള്ളതും സൗദി സുരക്ഷാ പ്രശ്നമായി കണ്ടു. 2014 മുതൽ ആഭ്യന്തര യുദ്ധം കനത്തതോടെ യുദ്ധം മൂന്ന് ഭാഗമായി മാറി. യമൻ ഭരണകൂടത്തിന്റെ പ്രധാന എതിരാളികൾ ഹൂതികളായിരുന്നു. ഇവർ തലസ്ഥാനമായ സൻആ കയ്യടക്കി. ഇതോടെ യമൻ ഭരണകൂടം ഏദൻ തലസ്ഥാനമാക്കി. ഏദൻ വൈകാതെ തെക്കൻ വിഭജന വാദികളും പിടിച്ചെടുത്തു. ഇതോടെ ഹൂതികൾക്കെതിരായ നീക്കം ദുർബലമായി. പല ഭാഗങ്ങളും ഹൂതികൾ ബലം പ്രയോഗിച്ചും , ഇറാൻ പിന്തുണയോടെയും , ആയുധങ്ങളുടെ പിൻബലത്തോടെയും പിടിച്ചെടുത്തു. ഇറാൻ നിർമിത മിസൈലുകളും , ഡ്രോണുകളുമാണ് സൗദിയിലേക്ക് ഹൂതികൾ അയക്കുന്നുവെന്നത് കാര്യങ്ങൾ സങ്കീർണമാക്കുന്നു. എണ്ണേതര വരുമാനം ലക്ഷ്യം വെക്കുന്ന സൗദിക്ക് യുദ്ധം അവസാനിപ്പിക്കണം. ഇതിനുള്ള വഴികളെല്ലാം തേടുകയും ചെയ്തു. എന്നാൽ ഹൂതികൾ മാത്രം ചർച്ചക്ക് സന്നദ്ധമായില്ല. ഇതിനാൽ ഏറ്റുമുട്ടൽ പെട്ടെന്നടങ്ങാനും സാധ്യതയില്ല. [![](http://13.232.38.164/wp-content/uploads/2023/08/dddff.jpg)](http://13.232.38.164/wp-content/uploads/2023/08/dddff.jpg)യമനിലെ സംഘർഷം ലോകത്തിലെ ഏറ്റവും വലിയ മാനുഷിക പ്രതിസന്ധി സൃഷ്ടിച്ചതായി ഐക്യരാഷ്ട്രസഭ പറയുന്നു. രണ്ട് ലക്ഷത്തിലേറെ പേർ നിലവിൽ മരിച്ചു. പലരും യുദ്ധക്കെടുതിൽ ചികിത്സയിൽ തുടരുന്നു. ഔദ്യോഗിക കണക്കുകളിൽ തന്നെ വൈരുദ്ധ്യങ്ങളുമുണ്ട്. യുഎൻ കണക്ക് പ്രകാരം 24.1 ദശലക്ഷം ആളുകൾ, അതായത് ജനസംഖ്യയുടെ 80% പേരും ഭക്ഷ്യ സഹായത്തിനായി തേടുന്നവരാണ്. വരും മാസങ്ങളിൽ 19 ദശലക്ഷം യെമനികൾ പട്ടിണിയിലാകുമെന്ന് പ്രവചിക്കുന്നു, അവരിൽ 160,000ത്തിലധികം പേർ പട്ടിണി പോലുള്ള അവസ്ഥകൾ അഭിമുഖീകരിക്കും. ഉക്രെയ്നിൽ നിന്നുള്ള ഗോതമ്പിന്റെ ലഭ്യത കുറയുന്നത്, അവിടെയുള്ള നിലവിലെ യുദ്ധം മൂലം, യമനിലെ പട്ടിണിയുടെ തോത് കൂടുതൽ ഉയർത്താൻ സാധ്യതയുണ്ടെന്ന് മാധ്യമങ്ങൾ ചൂണ്ടിക്കാട്ടുന്നു. ഈ വർഷം അവസാനത്തോടെ, യെമനിലെ സംഘർഷം 377,000-ലധികം മരണങ്ങൾക്ക് കാരണമാകുമെന്ന് യുഎൻ കണക്കാക്കുന്നു, അതിൽ 60% പട്ടിണി, ആരോഗ്യ സംരക്ഷണത്തിന്റെ അഭാവം, സുരക്ഷിതമല്ലാത്ത വെള്ളം എന്നിവയുടെ ഫലമാണ്. പോരാട്ടത്തിന്റെ നേരിട്ടുള്ള ഫലമായി 10,200ലധികം കുട്ടികൾ കൊല്ലപ്പെടുകയോ പരിക്കേൽക്കുകയോ ചെയ്തു. 2016 മുതൽ ഇതുവരെ രേഖപ്പെടുത്തിയിട്ടുള്ളതിൽ വച്ച് ഏറ്റവും വലിയ കോളറ പൊട്ടിപ്പുറപ്പെട്ട രാജ്യങ്ങളിൽ ഒന്നാണ് യമൻ, 2.5 ദശലക്ഷം സംശയാസ്പദമായ കേസുകളും 4,000 അനുബന്ധ മരണങ്ങളും ഉണ്ടായിട്ടുണ്ട്. ഇപ്പോൾ സൗദി നേതൃത്വത്തിലുള്ള ശ്രമ ഫലമായി തെക്കൻ വിഭജന വാദികളും , യമൻ ഭരണകൂടവും കരാർ ഒപ്പു വെച്ചു. ഇതിന്റെ അടിസ്ഥാനത്തിൽ രണ്ടു കൂട്ടർക്കും 12 വീതം മന്ത്രിസ്ഥാനം നൽകി പുതിയ മന്ത്രിസഭ രൂപീകരിച്ചു. ഇരു കൂട്ടരുടേയും സൈന്യവും ലയിപ്പിച്ചു. മോയൻ അബ്ദുൽ മാലികാണ് പ്രധാനമന്ത്രി. ഇനി ഭരണ അട്ടിമറിക്ക് ശ്രമിക്കുന്ന ഹൂതി വിമതർക്കെതിരെ നീക്കം ശക്തമാക്കാനാണ് ശ്രമം. യമന്റെ പ്രധാന ഭാഗങ്ങളെല്ലാം നിലവിൽ ഹൂതികളുടെ നിയന്ത്രണത്തിലാണ്. ഇതിനാൽ തന്നെ ഇനിയുള്ള ഭരണ നീക്കങ്ങളും ലോക ശ്രദ്ധ നേടും. പുതിയ സാഹചര്യത്തിൽ യമൻ ഭരണകൂടത്തിന് ഹൂതികളെ നേരിടാം. ഇതിനാണെങ്കിൽ സഖ്യസേനാ പിന്തുണയുമുണ്ട്. യമനിലെ ആഭ്യന്തര സംഘർഷം ഏറ്റവും ബാധിച്ചത് സൗദിയേയാണ്. യമനിലെ അസ്ഥിരതയിൽ ഹൂതികൾക്ക് പിന്തുണയുമായി ഇറാനെത്തി. ഇറാനാണ് ഹൂതികൾക്ക് ആയുധം കൈമാറുന്നതിൽ വലിയ പങ്കു വഹിക്കുന്നത്. ഇതിന്റെ തെളിവുകൾ സഖ്യസേന പുറത്ത് വിട്ടിരുന്നു. സൗദിയിൽ പതിക്കുന്ന മിസൈൽ, ഡ്രോൺ എന്നിവയുടെയെല്ലാം കോഡ് പ്രകാരം നിർമാണം ഇറാനിലാണെന്ന് കണ്ടെത്തിയിരുന്നു. ഹൂതികളുടെ തുടർച്ചയായുള്ള മിസൈലാക്രമണം സൗദിയിലെ തന്ത്ര പ്രധാന എണ്ണ കേന്ദ്രങ്ങളിലായിരുന്നു. ഇതോടെ കടുത്ത പ്രത്യാക്രമണം സൗദി യമനിൽ നടത്തി. യുദ്ധത്തിന്റെ ഭാഗമായുള്ള മുന്നറിയിപ്പും ജനങ്ങൾക്ക് മാറുവാനുമുള്ള മുന്നറിയിപ്പും നൽകി യമനിലെ ഹൂതി കേന്ദ്രങ്ങൾ തകർത്തു. ഇതിന്നും തുടരുന്നുണ്ട്. ഇതിനിടയിലാണ് സൗദിയിലേക്ക് മിസൈലുകളെത്തുന്നതും. നിലവിൽ യമനിലെ പ്രധാന തുറമുഖങ്ങളും തലസ്ഥാനമായിരുന്ന സൻആയും വിമാനത്താവളവും ഹൂതികളുടെ നിയന്ത്രണത്തിലാണ്. ഹൂതികളുമായി മികച്ച ബന്ധമുള്ള ഇറാനും ഒമാനും ഇടപെട്ടാൽ മാത്രമേ യുദ്ധം അവസാനിപ്പിക്കാനാകൂ. നിലവിൽ യമനിൽ രണ്ട് കക്ഷികളാണ് നേർക്കുനേർ നിൽക്കുന്നത്. യമൻ ഭരണകൂടവും ഹൂതികളും. യമനിലെ മറ്റൊരു പ്രധാന കക്ഷിയായ തെക്കൻ വിഭജന വാദികൾ സർക്കാറിനൊപ്പം ഭരണം പങ്കിടുന്നുണ്ട്. ഇതിനാൽ ഹൂതികളെ നേരിടൽ സൗദിക്ക് എളുപ്പമാണ്. പക്ഷേ തന്ത്രപ്രധാന മേഖലകളിലേക്ക് ഹൂതികൾ ആക്രമണം നടത്തുന്നതിനാൽ വിദേശ സഹായവും സൗദി തേടുന്നുണ്ട്. [![](https://cdn.boolokam.com/articles/2023/08/fegggg.jpg)](https://cdn.boolokam.com/articles/2023/08/fegggg.jpg)ഹൂതികൾ തുടരെ സൗദിക്ക് നേരെ നടത്തുന്ന ആക്രമണത്തിൽ മിക്കവയും എണ്ണ സംഭരണ സംസ്കരണ ഉത്പാദന കേന്ദ്രങ്ങളാണ്. റെക്കോർഡ് വേഗത്തിൽ അവ പുനസ്ഥാപിക്കാനും സൗദിക്കാകുന്നുണ്ട്. എന്നാൽ ഇത് എണ്ണ വിതരണത്തിൽ തടസ്സം സൃഷ്ടിക്കാൻ പാകത്തിലുള്ളതാണ്. അങ്ങിനെ വന്നാൽ വില കൂടും. ഇതാണ് യുഎസ് സൗദിക്കെതിരായ യുഎസ് ആക്രമണത്തെ അപലപിക്കുന്നതിനും കാരണം. തന്ത്ര പ്രധാന കേന്ദ്രങ്ങളിൽ ആക്രമണം നടത്തിയതിന് വൻ ആൾ നാശമാണ് ഹൂതികൾക്ക് സൗദി അറേബയുണ്ടാക്കിയത്. പതിനായിരത്തിന് മുകളിൽ ഹൂതി സൈനിക വിഭാഗം ആക്രമണത്തിൽ കൊല്ലപ്പെട്ടിരുന്നു. ഇതുവരെ വിളിച്ച സമാധാന ചർച്ചകളിലൊന്നും ഹൂതികൾ പങ്കെടുത്തിട്ടില്ല. ഇതിനാൽ തന്നെ ഹൂതികളോട് വിട്ടു വീഴ്ചക്കും സൗദിയും ഇതര ഹൂതി വിരുദ്ധ കക്ഷികളും തയ്യാറാവുകയുമില്ല. ഇസ്ലാമിന്റെ പഞ്ചമഹാ സ്തംഭങ്ങളിൽ ഒന്നാണ് മക്കയും , മദീനയും. എല്ലാ ഇസ്ലാമിക വിശ്വാസികളും വിശുദ്ധമായി കാണുന്ന ഇടം. എന്നാൽ അടിയുറച്ച ഇസ്ലാമിക കാര്യങ്ങളാണ് ഞങ്ങൾ ചെയ്യുന്നത് എന്ന് പറയുന്ന ഒരു ഇസ്ലാമിക സംഘടന ഈ വിശുദ്ധ സ്ഥലങ്ങളിലേക്ക് മിസൈൽ അയക്കുമോ? സൗദിയോട് എത്ര കടുത്ത വിയോജിപ്പുണ്ടെങ്കിലും ഐസിസും, ഹിസ്ബുല്ലയും, അൽഖായിദയും, താലിബാനുമൊന്നും അങ്ങനെ ചെയ്യില്ല. പക്ഷേ ഒരു ഒരു ഇസ്ലാമിക തീവ്രവാദ സംഘടന മാത്രം അങ്ങനെ ചെയ്യും. അതാണ് യമനിലെ ഹൂതികൾ! ഷിയാ ഐസിസ് എന്ന് വിളിക്കുന്ന ഇവർക്ക് പല്ലിന് പല്ല്, കണ്ണിന് കണ്ണ് എന്നതാണ് ശൈലി. ഇടയ്ക്ക് ഹൂതികൾ തൊടുത്തുവിട്ട മിസൈൽ മക്കക്ക് അടുത്താണ് വീണത്. മദീനക്കു നേരെയും അവർ മിസൈൽ തൊടുത്തൂ. സൗദിയെ തകർക്കുക എന്ന നീക്കത്തിനു മുന്നിൽ അവർക്ക് മത ശാസനകൾപോലും ഒന്നുമല്ല. അതുതന്നെ ആയിരിക്കണം, ലോകത്തിലെ ഏറ്റവും അപകടകാരികളായ സംഘടനകളിൽ ഒന്നാക്കി ഹൂതികളെ മാറ്റുന്നത്. അബുദാബിയിൽ ഒടുവിൽ നടന്ന ഡ്രോൺ ആക്രമണത്തിൽ അവർ കവർ ചെയ്ത ദൂരം ലോകത്തെ ഞെട്ടിക്കുന്നതാണ്. യമനിൽനിന്ന് തൊടുത്ത് ഒമാനും, സൗദിയും കടന്ന് 2300ലേറെ കിലോമീറ്റർ താണ്ടിയാണ്, ഒരു റഡാറിന്റെയും കണ്ണിൽ പെടാതെ ഈ ഡ്രോൺ അബൂദാബിയിൽ കൃത്യമായ ആക്രമണം നടത്തിയത്! ഇന്ന് ലോകത്തിൽ അമേരിക്കയും ഇസ്രയേലും പോലുള്ള വൻ ശക്തികൾക്കൊക്കെ മാത്രമേ ഇത്ര കൃത്യമായി ആക്രമണം നടത്താൻ കഴിയൂ. ( ഹൂതികൾക്ക് പിന്നിൽ ഇറാൻ ആണെന്നതിന് ഇതിൽ കൂടുതൽ തെളിവുകൾ ഒന്നും വേണ്ട) .ഇതോടെ യു.എ.ഇ യും സുരക്ഷകൾ വർദ്ധിപ്പിച്ചു. നാളെ ബുർജ് ഖലീഫയിലും മറ്റും ഇതുപോലെ ഒരു ഡ്രോൺ ആക്രമണം ഉണ്ടാവില്ല എന്ന് എന്താണ് ഉറപ്പ്. കോടിക്കണക്കിന് രൂപയുടെ വിദേശ നിക്ഷേപങ്ങളുമായി, വികസന ക്കുതിപ്പിന് തയ്യാറെടുക്കുന്ന,ഗൾഫ് മേഖലയിൽ വളരെ പെട്ടെന്ന് ആധുനികവത്ക്കരിക്കപ്പെട്ട ഒരു രാജ്യത്തെ വൻ തോതിൽ പിറകോട്ട് അടിപ്പിക്കുന്നതാണ് ഈ ആക്രമണങ്ങൾ യമനിലെ ആഭ്യന്തരയുദ്ധത്തിൽ ഇടപെട്ടാൽ പണി കിട്ടുമെന്ന കൃത്യമായ സൂചനയാണ് മിക്ക രാജ്യങ്ങൾക്കും ഇവർ നൽകുന്നത്.രാഷ്ട്ര സഖ്യത്തിൽനിന്ന് 2019ൽ യു.എ.ഇ പിന്മാറിയിരുന്നു. എന്നിട്ടും യു.എ.ഇ തങ്ങൾക്കെതിരെയുള്ള നീക്കത്തിന് പിന്തുണ കൊടുക്കുന്നുണ്ടെന്ന് ആരോപിച്ചാണ് ഹൂതിക്കൾ അവരെ ആക്രമിക്കുന്നത്. കഴിഞ്ഞ രണ്ടുമൂന്നു വർഷങ്ങളായി സൗദിയിൽ പല എണ്ണക്കമ്പനികൾക്കും ടാങ്കറുകൾക്കും നേരെ ഹൂതികൾ നിരന്തരം മിസൈൽ ആക്രമണം നടത്തിയിരുന്നു. അതുപോലെ ഏദൻ കടലിലും , ചെങ്കടലിലും സൗദിയുടെ നിരവധി കപ്പലുകൾ അവർ ആക്രമിക്കുകയും ചെയ്തിരുന്നു. തങ്ങൾക്കെതിരെ പ്രവർത്തിക്കുന്ന സൗദിയെ എത് വിധേനെയും ഒതുക്കുമെന്നാണ് ഹൂതികളുടെ ശപഥം. പശ്ചിമേഷ്യയിൽ മൊത്തം അശാന്തി വിതക്കുകയാണ് ഹൂതികൾ.2004 ൽ ഹുസൈൻ അൽഹൂതിയുടെ മരണത്തിന് ഇടയാക്കിയ സർക്കാരിന്റെ സൈനിക നീക്കമാണ് ഹൂതികളെ സായുധ ആക്രമണങ്ങളിലേക്ക് നയിച്ചത്. ഇതോടെ ലക്ഷണമെത്ത ഒരു ഭീകരവാദ സംഘടനയായി ഹൂതികൾ മാറി. ഇറാന്റെ പിന്തുണതോടെ വളരെ പെട്ടെന്ന് ലബനനിലെ ഹിസ്ബുല്ലയെപ്പോലെയും, ലങ്കയിലെ തമിഴ്പുലികളെപ്പോലെയും എല്ലാവിധ ആധുനികോത്തര ആയുധങ്ങളുമുള്ള സൈനിക സ്വഭാവമുള്ള സംഘടനയായി മാറി. തങ്ങളിൽ ഒരാളെ കൊന്നാൽ പത്താളെ കൊന്ന് പകവീട്ടുക എന്നതാണ് ഹൂതികളുടെ ശൈലി. തലവെട്ടലും, കണ്ണ് ചൂഴ്ന്ന് കൊല്ലലും, തിളപ്പിച്ച എണ്ണയിൽ മുക്കി തൊലിയിരിച്ച് കൊല്ലലുമെല്ലാമായി ക്രൂരതയുടെ പരമ്പരകൾ. അങ്ങനെ ഒരുവേള ഷിയാ ഐസിസ് എന്നപേര് ഞെട്ടലോടെ ലോകം ഇവർക്ക് നൽകി. ഇന്ന് ഷിയകൾ ജനസംഖ്യാപരമായും വളർന്നിരിക്കുന്നു. 54 ശതമാനം സുന്നികളും , 45 ശതമാനം ഷിയകളും എന്ന രീതിയിലാണ് ഇപ്പാൾ യമന്റെ ജനസംഖ്യ. ആയത്തുള്ള ഖുമേനി ഇസ്ലാമിക വിപ്ലവകാലത്ത് ഇറാനിൽ ഉയർത്തിയ അതേ മുദ്രാവാക്യങ്ങളാണ് ഹൂതികൾ യമന്റെ തെരുവുകളിൽ ഉയർത്തുന്നത്. 2015ൽ യുദ്ധം തുടങ്ങുമ്പോൾ എളുപ്പത്തിൽ ജയിക്കാമെന്നായിരുന്നു സഖ്യ സേന കരുതിയത്. കാരണം തങ്ങൾക്ക് ആധുനിക യുദ്ധോപകരങ്ങളും, കപ്പലുകളും, ഫൈറ്റർ ജെറ്റുകളും ഒക്കെയുണ്ട്. ഹൂതികളുടെ കൈയിൽ തോക്കുകളും, ടാങ്കുകളുമാണ് അധികമുള്ളത്. യുദ്ധം തുടങ്ങിയാൽ ഹൂതികൾ തവിടുപൊടിയാകുമെന്നാണ് പലരും കരുതിയത്. പക്ഷേ സംഭവിച്ചത് മറ്റൊന്നാണ്. 2015ൽ തുടങ്ങിയ സൈനിക നീക്കത്തിൽ അൽപ്പവും മുന്നേറാൻ സഖ്യസേനക്ക് ആയിട്ടില്ല. ആദ്യം ആക്രമിക്കാൻ ഓടിക്കൂടിയവർക്കെല്ലാം ആവേശം കുറഞ്ഞു. ഇപ്പോൾ സൗദിക്കുവരെ എങ്ങനെയെങ്കിലും ഇവിടെ തടിയൂരിയാൽ മതിയെന്നായി. മലകളും , കുന്നുകളും , മരുഭൂമികളും ഇടകലർന്ന യമന്റെ ഭൂമിശാസ്ത്രം തന്നെയാണ് അറബ് സഖ്യകക്ഷികൾക്ക് തിരിച്ചടിയായതെന്ന് ബി.ബി.സി റിപ്പോർട്ട് ചെയ്യുന്നു. ഒരു തരം ഒളിപ്പോർ ആക്രമണമാണ് ഹൂതികൾ അഴിച്ചുവിട്ടത്. വിയറ്റ്നാം യുദ്ധത്തിൽ അമേരിക്കയ്ക്ക് പറ്റിയപോലുള്ള പറ്റ്. മറ്റൊരു ഘടകം അവർ ഫലസ്തീൻ തീവ്രവാദികൾ ചെയ്യുന്ന പോലെ മനുഷ്യകവചവും നന്നായി ഉപയോഗിച്ചു എന്നതാണ്. സഖ്യസേനയുടെ ഓരോ ആക്രമണങ്ങളിലും സിവിലിയന്മാരാണ് കൂടുതൽ കൊല്ലപ്പെട്ടത്. സ്ത്രീകളെയും കൂട്ടികളെയും മറയാക്കി ഹൂതികൾ പ്രത്യാക്രമണം നടത്തി. പക്ഷേ ഹൂതികളുടെ യഥാർഥ ബലം ഇറാൻ തന്നെയായിരുന്നു. ഇന്ന് ആണവ ശക്തികൂടിയായ ഈ ഷിയാ രാഷ്ട്രത്തിന് ലോകത്തിലെ ഏറ്റവും ശക്തമായ ആയുധങ്ങൾവരെയുണ്ട്. ഇറാനിനിന്ന് കിട്ടിയ കൃത്യമായ പരിശീലനവും , ആധുനിക ആയുധങ്ങളുമാണ് ഹൂതികളെ നിലനിർത്തിയത്. അത്യന്താധുനിക മിസൈൽ ശേഖരംവരെ ഇന്ന് അവരുടെ പക്കലുണ്ട്. യമനിലെ സഖ്യസേനാ മുന്നേറ്റങ്ങൾ എങ്ങുമെത്താതെ ആയതോടെ ഒരോരുത്തരായി പതുക്കെ വലിയാൻ തുടങ്ങി. 2019ൽ യു.എ.ഇ പിന്മാറി. അമേരിക്കയിലും ഇതിനിടെ രാഷ്ട്രീയ മാറ്റം വന്നു. യമനിലെ ജനവാസ കേന്ദ്രങ്ങളിൽ സൗദി അറേബ്യ നടത്തിയ ഡ്രോൺ ആക്രമണങ്ങൾക്കുള്ള പ്രതികാരമായിട്ടാണ് സൗദിയിലെ വിവിധ സ്ഥലങ്ങൾ ആക്രമിക്കുന്നതെന്നാണ് ഹൂതികളുടെ പക്ഷം. 250ഓളം മിസൈലുകളാണ് അവർ ഇതുവരെ സൗദിയിലേക്ക് പ്രയോഗിച്ചത്. ലക്ഷ്യമെത്തും മുമ്പ് ഭൂരിഭാഗവും മിസൈൽ വേധ പാട്രിയറ്റ് മിസൈലുകൾ ഉപയോഗിച്ച് സൗദി സേന തകർക്കുന്നുണ്ട്. 2017ലും മക്ക ലക്ഷ്യമിട്ടെത്തിയ മിസൈലുകൾ തായിഫിൽവെച്ച് തകർത്തിരുന്നു. പക്ഷേ ഇതൊന്നു നൂറുശതമാനം സുരക്ഷിതമല്ല. ഇപ്പോൾ ആര് ആരെ ആക്രമിക്കും എന്ന് അറിയാത്ത അവസ്ഥയാണ് യമനിൽ ഉള്ളതെന്ന് ബി.ബി. സി ചൂണ്ടിക്കാട്ടുന്നു. രാജ്യത്തിന്റെ പകുതി ഷിയാക്കളുടെ കൈയിലും മറുഭാഗം സുന്നികളുടെ കൈയിലുമാണ്. വെടിയൊച്ചകൾ കേൾക്കാത്ത നിമിഷങ്ങൾ ഈ രാജ്യത്ത് ഇല്ല. ഇങ്ങനെ പരസ്പരം പോരടിക്കുന്നതിനിടെ ജനം പകർച്ചവ്യാധികളും പട്ടിണികളുമായി ദുരിതത്തിലാണ്. ഇന്ന് ലോകത്തിൽ ഏറ്റവും വലിയ പട്ടിണിയുള്ള രാജ്യങ്ങളിൽ ഒന്നാണ് യമൻ. അഴിമതിയും അരാജകത്വവും സർവ സാധാരണം. ഇടക്കിടെ പൊട്ടിപ്പുറപ്പെടുന്ന കോളറ പോലുള്ള പകർച്ചവ്യാധികൾ നൂറുകണക്കിന് ജീവനാണ് അപഹരിക്കാറുള്ളത്. നിലയ്ക്കാത്ത യുദ്ധവും , കെടുതികളുംമൂലം രാജ്യം സമ്പൂർണ്ണമായ നാശത്തിലേക്കാണ് നീങ്ങുന്നത്. എണ്ണകൊണ്ട് സമ്പന്നമായ ഒരു ഗൾഫ് രാജ്യം ഇന്ന് ആഫ്രിക്കയേക്കാൾ മോശമായ അവസ്ഥയിലാണ്. ഇനി ഇതിനൊരു പരിഹാരം എന്ന നിലയിൽ പലരും പറയുന്നത് പഴയതുപോലെ യമനെ വടക്കൻ യമൻ എന്നും തെക്കൻ യെമൻ എന്നും രണ്ടായി തിരിക്കയാണ്. ഒരു ഭാഗം ഹൂതികൾക്കും മറുഭാഗം സുന്നികൾക്കും കൊടുക്കാമെന്ന് പറയുന്നു. പക്ഷേ ഇതും ഹൂതികൾ ഇപ്പോൾ അംഗീകരിക്കുന്നില്ല. യുദ്ധം ചെയ്ത് രാജ്യം മുഴുവൻ നേടുമെന്നാണ് അവർ പറയുന്നത്. പക്ഷേ അപ്പോഴേക്കും എത്രപേർ ജീവിച്ചിരിക്കുമെന്ന് കണ്ടറിയണം. അതുകൊണ്ടു തന്നെ അനന്തമായി നീളുന്ന യുദ്ധമല്ലാതെ ശാശ്വത സമാധാനത്തിനുള്ള ശ്രമങ്ങളാണ് ഉണ്ടാവേണ്ടത്. യമന്റെ കണ്ണുനീരിനും, ഹൂതികളുടെ പകയ്ക്കും അടുത്തകാലത്തൊന്നും പരിഹാരം ഉണ്ടാവില്ലെന്ന് ചുരുക്കം.
