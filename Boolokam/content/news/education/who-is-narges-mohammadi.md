---
title: "ആരാണ് സമാധാനത്തിനുള്ള നോബൽ സമ്മാനം നേടിയ നർഗീസ് മൊഹമ്മദി ?"
date: 2023-10-06T13:06:09
draft: false
categories: ["Education"]
tags: ['iran', 'narges mohammadi', 'nobel prize peace']
author: "Beaumaris"
image: "https://cdn.boolokam.com/articles/2023/10/qfffff-1.jpg"
view_count: 2107977
like_count: 27616
comment_count: 0
---

**ആരാണ് നർഗീസ് മൊഹമ്മദി ?** **അറിവ് തേടുന്ന പാവം പ്രവാസി** ഇറാനിലെ ഒരു മനുഷ്യാവകാശ പ്രവർത്തക എന്ന വിശേഷണത്തിൽ ഒതുക്കാവുന്നതല്ല മർഗീസ് സഫീ മൊഹമ്മദിയുടെ സാമൂഹ്യ പ്രവർത്തന ജീവിതത്തെ. നോബൽ സമ്മാനം തന്നെ തേടിവരുമ്പോൾ അത് അത്യാഹ്ലാദത്തിനുള്ള ഒരു വകയും അവർക്ക് നൽകുന്നില്ല. ഇന്നും ഓരോനിമിഷവും ഇറാൻ ഭരണകൂടവുമായുള്ള പോരാട്ടങ്ങളാണ് നർഗീസ് ജീവിതം. നവീദ് അഫ്കാരിയെയും , റൂഹൊള്ളാ സാമിനെയും പോലെ ഏതുസമയത്തും തന്റെ ജീവിതം അവസാനിച്ചേക്കാമെന്ന ബോധ്യത്തോടെയാണ് അവർ ഓരോ നിമിഷവും തള്ളിനീക്കുന്നത്. 1972 ഏപ്രിൽ 21നാണ് നർഗീസ് ജനിച്ചത്. ഇപ്പോഴവർക്ക് 51 വയസ്സുണ്ട്. നിലവിൽ ഡിഫൻഡേഴ്സ് ഓഫ് ഹ്യൂമൻ റൈറ്റ്സ് സെന്ററിന്റെ വൈസ് പ്രസിഡണ്ടാണ് നർഗീസ്. നോബൽ സമ്മാനജേതാവായ ഷിരിൻ എബാദിയാണ് ഈ സംഘടനയുടെ പ്രസിഡണ്ടെന്ന പ്രത്യേകത കൂടിയുണ്ട്. ‍‍‌ ഇറാനിയൻ സർക്കാരിനെതിരായ വിമർശനങ്ങളുടെ പേരിലാണ് നർഗീസ് ആദ്യമായി അറസ്റ്റ് ചെയ്യപ്പെടുന്നത്. 1998ലായിരുന്നു അത്. ഒരു വർഷത്തോളം അവർ ജയിലിൽ കഴിഞ്ഞു. പിന്നീടിങ്ങോട്ടുള്ള വർഷങ്ങളിൽ ജയിലിലും പുറത്തുമായി അവർ കഴിഞ്ഞു. പുറത്തിറങ്ങിയാൽ കൂടുതൽ ആവേശത്തോടെ സാമൂഹ്യപ്രവർത്തനങ്ങളിൽ അവർ മുഴുകും. ജയിലിനകത്തും നർഗീസ് അവകാശപ്പോരാട്ടങ്ങൾ നടത്തി. ഏറ്റവുമൊടുവിൽ 2022ൽ ഇറാനിലെ ജയിലുകളിൽ സ്ത്രീകൾ അനുഭവിക്കുന്ന മനുഷ്യാവകാശ ലംഘനങ്ങളുടെ ഒരു റിപ്പോർട്ടു തന്നെ നർഗീസ് പുറത്തിറക്കി.ഈ റിപ്പോർട്ട് പ്രസിദ്ധീകരിച്ചതിനു പിന്നാലെ ദേശീയ സുരക്ഷയ്ക്കെതിരെ പ്രവർത്തിച്ചുവെന്ന കുറ്റത്തിന് നർഗീസ് വീണ്ടും ജയിലിലെത്തി. 10 വർഷവും 9 മാസവുമാണ് ശിക്ഷാ കാലയളവ്. 150 അടിയും ശിക്ഷയുടെ ഭാഗമായുണ്ട്. 24ാം വയസ്സില്‍ വിവാഹിതയായ നര്‍ഗീസിന്റെ ഭര്‍ത്താവ് റെഹ്മാനിയാണ്. 13 തവണയാണ് ഇറാൻ ഭരണകൂടം നർഗീസിനെ തടവിലിട്ടത്. ഇപ്പോഴും തടവിൽ കഴിയുകയാണവർ.കിയാന, അലി എന്നീ ഇരട്ടകുട്ടികളാണ് നർഗീസിന് . ഇരുവരും അമ്മയുടെ ലാളനകൾ അധികമേൽക്കാൻ ഭാഗ്യം ലഭിച്ചവരല്ല. രാവിലെ തങ്ങളെ സ്കൂളിലേക്ക് പറഞ്ഞയയ്ക്കാൻ ധൃതിപ്പെട്ട് ജോലികൾ ചെയ്യുന്ന അമ്മ വൈകീട്ട് വരുമ്പോൾ വീട്ടിലുണ്ടാകില്ല. അമ്മയെ പൊലീസ് കൂട്ടിക്കൊണ്ടുപോയെന്ന വാർത്തയാണ് അവരെ മിക്കപ്പോഴും കാത്തിരിക്കാറുള്ളത്.ആറ് വര്‍ഷം മാത്രമാണ് നര്‍ഗീസിന് കുടുംബത്തിനൊപ്പം കഴിയാന്‍ കഴിഞ്ഞത്. ഇറാനില്‍ അടിച്ചമര്‍ത്തപ്പെട്ട സ്ത്രീകള്‍ക്ക് വേണ്ടിയും എല്ലാവര്‍ക്കും മനുഷ്യാവകാശങ്ങളും സ്വതന്ത്ര്യവും ലഭ്യമാക്കുന്നതിനു വേണ്ടിയും ഇന്നും നടത്തുന്ന പോരാട്ടമാണ് നര്‍ഗീസിനെ പുരസ്‌കാരത്തിന് അര്‍ഹയാക്കിയത്.സ്ത്രീകളുടെ അവകാശങ്ങള്‍ക്കും വധശിക്ഷ ഇല്ലാതാക്കുന്നതിനും വേണ്ടി ശക്തമായ പോരാട്ടമാണ് നടത്തിവരുന്നത്. ഭൗതിക ശാസ്ത്രത്തില്‍ ബിരുദം നേടിയ നര്‍ഗീസ് എന്‍ജിനീയറും മാധ്യമപ്രവര്‍ത്തകയുമായും പ്രവര്‍ത്തിച്ചു. നവീകരണ പ്രസ്ഥാനത്തിന്റെ ഭാഗമായാണ് അവര്‍ മാധ്യമ ധര്‍മ്മം തിരഞ്ഞെടുത്തത്. ![](https://cdn.boolokam.com/articles/2023/10/dddqdqdqd.jpg)22 വര്‍ഷം മുന്‍പ് അറസ്റ്റിലായ 51കാരി നര്‍ഗീസ് നിലവില്‍ ഇറാനിയന്‍ ഭരണകൂടം വിധിച്ച 33 വര്‍ഷത്തെ ജയില്‍വാസം അനുഭവിച്ചുവരികയാണ്.ഇറാനിയന്‍ അഭിഭാഷകയായ ഷിറിന്‍ എബാദി സ്ഥാപിച്ച സംഘടനയില്‍ 2000ലാണ് നര്‍ഗീസ് ചേരുന്നത്. സംഘടനയുടെ പ്രവര്‍ത്തനത്തിന് ഷിറിന്‍ എബാദി 2003ല്‍ സമാധാനത്തിനുള്ള നൊബേല്‍ നേടിയിരുന്നു. 122 വര്‍ഷത്തിന്റെ പാരമ്പര്യമുള്ള സമാധാന നൊബേല്‍ നേടുന്ന 19ാമത് വനിതയാണ് നര്‍ഗീസ്.ഒരു ശിക്ഷയേയും ഞാന്‍ ഭയക്കുന്നില്ല. അത് എന്തുതന്നെയായാലും തന്റെ പോരാട്ടം ഈ നിലയില്‍ തന്നെ തുടരുമെന്നാണ് അവര്‍ ഭരണകൂടത്തിന് നല്‍കുന്ന മറുപടി.
