---
title: "സ്വന്തം വാഹനങ്ങളില്‍ ദേശീയ പതാക വയ്ക്കാമോ ?"
date: 2023-11-22T06:58:19
draft: false
categories: ["Education"]
tags: ['FLAG', 'INDAN FLAG']
author: "Beaumaris"
image: "https://cdn.boolokam.com/articles/2023/11/DQDD-2.jpg"
view_count: 1781059
like_count: 29355
comment_count: 0
---

**സ്വന്തം വാഹനങ്ങളില്‍ ദേശീയ പതാക വയ്ക്കാമോ ?** **അറിവ് തേടുന്ന പാവം പ്രവാസി** ദേശീയ പതാക ഉയര്‍ത്തേണ്ടതും പ്രദർശിപ്പിക്കേണ്ടതും ഫ്ലാഗ് കോഡ് അനുസരിച്ചാണ് . ദേശീയ പതാക പ്രദർശിപ്പിക്കുന്നതിനുള്ള നിയമങ്ങൾ, പരമ്പരാഗത സമ്പ്രദായങ്ങൾ, പതിവ് രീതികൾ, നിർദ്ദേശങ്ങൾ എന്നിവയുടെ ഏകീകൃത രൂപമാണ് ഫ്ളാഗ് കോഡ്. സ്വകാര്യ, പൊതു, ഗവണ്മെന്റ് സ്ഥാപനങ്ങളിൽ ദേശീയ പതാക പ്രദർശിപ്പിക്കുന്നത്തിനുള്ള നിർദ്ദേശങ്ങൾ ഇതിലുൾക്കൊള്ളുന്നു. 2002 ജനുവരി 26ന് ഫ്ളാഗ് കോഡ് ഓഫ് ഇന്ത്യ പ്രാബല്യത്തിൽ വന്നു. 2002 ലെ ഫ്ളാഗ് കോഡ് ഓഫ് ഇന്ത്യ ഖണ്ഡിക 3.44 പ്രകാരം ഇന്ത്യയിലെ എല്ലാ ജനങ്ങള്‍ക്കും വാഹനങ്ങളില്‍ ദേശീയ പതാക സ്ഥാപിക്കാന്‍ കഴിയില്ല. ചില പ്രത്യേക സ്ഥാനങ്ങളിലുള്ള വ്യക്തികള്‍ക്ക് മാത്രമായി കാറുകളിൽ ദേശീയ പതാക പ്രദർശിപ്പിക്കുന്നതിനുള്ള പ്രത്യേകാ വകാശം പരിമിതപ്പെടുത്തിയിരിക്കുന്നു. രാഷ്ട്രപതി, ഉപരാഷ്ട്രപതി, ഗവർണർമാരും ലഫ്റ്റനന്റ് ഗവർണർമാരും, ഇന്ത്യൻ ദൗത്യങ്ങളുടെ/തസ്തികകളുടെ തലവന്മാർ, പ്രധാന മന്ത്രി,കേന്ദ്ര ക്യാബിനറ്റ് മന്ത്രിമാർ, സഹമന്ത്രിമാർ, ഉപമന്ത്രിമാർ, ഒരു സംസ്ഥാനത്തിന്റെയോ കേന്ദ്ര ഭരണ പ്രദേശത്തിന്റെയോ മുഖ്യമന്ത്രിയും ക്യാബിനറ്റ് മന്ത്രിമാരും, ലോക്സഭാ സ്പീക്കർ, രാജ്യസഭാ ഡെപ്യൂട്ടി ചെയർമാൻ, ലോക്സഭാ ഡെപ്യൂട്ടി സ്പീക്കർ, സംസ്ഥാന നിയമനിർമ്മാണ കൗൺസിലുകളുടെ ചെയർമാൻമാർ, സംസ്ഥാനങ്ങളിലെയും കേന്ദ്രഭരണ പ്രദേശങ്ങളിലെയും നിയമസഭകളിലെ സ്പീക്കർമാർ, സംസ്ഥാനങ്ങളിലെ നിയമനിർമ്മാണ കൗൺസിലുകളുടെ ഡെപ്യൂട്ടി ചെയർമാൻമാർ, സംസ്ഥാനങ്ങളിലെയും കേന്ദ്രഭരണ പ്രദേശങ്ങളിലെയും നിയമസഭകളിലെ ഡെപ്യൂട്ടി സ്പീക്കർമാർ എന്നിവർക്ക് ദേശീയ പതാക വാഹനങ്ങളിൽ വയ്ക്കാം. ഇന്ത്യയുടെ ചീഫ് ജസ്റ്റിസ്, സുപ്രീം കോടതി ജഡ്ജിമാർ, ഹൈക്കോടതി ചീഫ് ജസ്റ്റിസ്, ഹൈക്കോടതി ജഡ്ജിമാർ എന്നിവർക്കും പതാക വാഹനങ്ങളിൽ വയ്ക്കാനുള്ള അനുമതിയുണ്ട്. ദേശീയ പതാക ഉയര്‍ത്തുമ്പോള്‍ ഉണ്ടാകാറുള്ള മറ്റൊരു പ്രധാന സംശയമാണ് ദേശീയപതാക ഉയര്‍ത്തുന്ന കൊടിമരത്തില്‍ മറ്റു പതാകകള്‍ ഉണ്ടാകാമോ എന്നത്. ഇതിനെ കുറിച്ചും ഫ്ലാഗ് കോഡില്‍ കൃത്യമായ നിര്‍ദേശം നല്‍കുന്നുണ്ട്. ഒരു കൊടിമരത്തിൽ നിന്ന് ഒരേസമയം ദേശീയ പതാകയോടൊപ്പം മറ്റേതെങ്കിലും പതാകയോ പതാകകളോ ഉയർത്താൻ പാടില്ല.മറ്റ് പതാകകളോ,കൊടിതോരണങ്ങളോ ദേശീയ പതാകക്ക് മുകളിലോ അരികിലോ ഉയർത്തരുത് .ദേശിയ പതാക ഉയർത്തിയിരിക്കുന്ന കൊടിമരത്തിനോ അതിന് മുകളിലോ പൂക്കൾ അല്ലെങ്കിൽ ഹാരങ്ങൾ അല്ലെങ്കിൽ ചിഹ്നം ഉൾപ്പടെയുള്ള ഒരു വസ്തുവും വയ്ക്കുവാൻ പാടില്ലെന്നും ഫ്ലാഗ് കോഡില്‍ പറയുന്നു. 2002ലെ പതാക നിയമം 2021ല്‍ കേന്ദ്രസര്‍ക്കാര്‍ ചില ഭേദഗതികൾ വരുത്തിയിരുന്നു. 2002ലെ പതാകനിയമപ്രകാരം പൊതു/സ്വകാര്യ സ്ഥാപനത്തിലെ അല്ലെങ്കില്‍ വിദ്യാഭ്യാസ സ്ഥാപനത്തിലെ അംഗത്തിന് എല്ലാ ദിവസങ്ങളിലും അവസരങ്ങളിലും ആചാര പരമായോ അല്ലാതെയോ ദേശീയ പതാക ഉയര്‍ത്തുകയോ പ്രദര്‍ശിപ്പിക്കുകയോ ചെയ്യാം. പതാകയുടെ അന്തസിനും ബഹുമാനത്തിനും യോജിച്ച നിലയിലായിരിക്കണം ഇത്.2022 ജൂലൈ 19-ലെ ഉത്തരവ് പ്രകാരം, പതാക നിയമത്തിലെ ഭാഗം രണ്ടിലെ ഖണ്ഡിക 2.2ല്‍ ഉള്‍പ്പെടുന്ന ഉപവകുപ്പില്‍ ഭേദഗതി വരുത്തിയിരുന്നു. ഇതനുസരിച്ച് പൊതുസ്ഥലത്തോ , വ്യക്തികളുടെ വീട്ടിലോ ദേശീയപതാക പകലും രാത്രിയും തുടര്‍ച്ചയായി പ്രദര്‍ശിപ്പിക്കാം. നേരത്തെ സൂര്യോദയത്തിനും അസ്തമയത്തിനും ഇടയില്‍ മാത്രമേ പതാക ഉയര്‍ത്തി പ്രദര്‍ശിക്കാനാവുമായിരുന്നുള്ളൂ. ദേശീയപതാക ദീര്‍ഘ ചതുരാകൃതിയില്‍ ആയിരിക്കണം. പതാകയ്ക്ക് ഏത് വലുപ്പവും ആകാം. എന്നാല്‍ നീളവും വീതിയും തമ്മിലുള്ള അനുപാതം 3:2 ആയിരിക്കണം. ![](https://cdn.boolokam.com/articles/2023/11/WFFWFF-2.jpg)ആദരവോടെയും വളരെ വ്യക്തമായ സ്ഥാനത്തുമായിരിക്കണം ദേശീയപതാക പ്രദര്‍ശിപ്പിക്കേണ്ടത് .കേടുപാടുകള്‍ സംഭവിച്ചതോ കീറിയതോ ആയ പതാക പ്രദര്‍ശിപ്പിക്കാന്‍ പാടില്ല .ഒരു കൊടിമരത്തില്‍ ദേശീയ പതാകയോടൊപ്പം മറ്റേതെങ്കിലും പതാകകള്‍ ഉയര്‍ത്താന്‍ പാടില്ല .മറ്റു പതാകകളോ , കൊടിതോരണങ്ങളോ ദേശീയ പതാകയ്ക്കു മുകളിലോ അരികിലോ ഉയര്‍ത്തരുത് കൈ ഉപയോഗിച്ച് നെയ്‌തെടുത്തതോ യന്ത്രനിര്‍മിതമോ ആയ പതാകകള്‍ ആവാം. കൈത്തറി, കമ്പിളി, ഖാദി, പട്ട് ഖാദി, എന്നിവ പോലെ പോളിസ്റ്റര്‍ തുണികളും പതാകകയ്ക്ക് ഉപയോഗിക്കാം. നേരത്തെ, കൈകൊണ്ട് നൂല്‍ക്കുന്ന ഖാദിത്തുണി ഉപയോഗിച്ചുമാത്രമേ ദേശീയപതാത നിര്‍മിക്കാന്‍ പാടുള്ളൂവായിരുന്നു. യന്ത്രനിര്‍മിതമോ പോളിസ്റ്ററില്‍ നിര്‍മിച്ചതോ ആയ പതാകകള്‍ പാടില്ലായിരുന്നു. സര്‍ക്കാര്‍ ഓഫിസുകളിലും , സര്‍ക്കാരിലെയും , നീതിന്യായവ്യവസ്ഥയിലെയും ചില ഉയര്‍ന്ന പദവികളിലുള്ളവര്‍ക്കു മാത്രമേ എല്ലാ സമയത്തും ദേശീയപതാക പ്രദര്‍ശിപ്പിക്കാന്‍ അനുവാദമുണ്ടായിരുന്നുള്ളൂ. എന്നാല്‍, വ്യവസായിയെും ലോക്‌സഭാ അംഗവുമായിരുന്ന നവീന്‍ ജിന്‍ഡാല്‍ റായ്ഗഡിലെ തന്റെ ഫാക്ടറിക്കു മുകളില്‍ 1992ല്‍ ദേശീയപതാക ഉയര്‍ത്തിയെങ്കിലും പൊലീസ് കണ്ടുകെട്ടി. ഇതിനെതിരെ പൊതു താല്‍പ്പര്യഹര്‍ജിയുമായി അദ്ദേഹം ഡല്‍ഹി ഹൈക്കോടതിയെ സമീപിച്ചു. ഉചിതമായ രീതിയില്‍ ദേശീയ പതാക പ്രദര്‍ശിപ്പിക്കുന്നത് ഇന്ത്യന്‍ പൗരന്‍ എന്ന നിലയ്ക്ക് തന്റെ അവകാശമാണെന്നും അത് തനിക്കു രാജ്യത്തോടുള്ള സ്‌നേഹം പ്രകടിപ്പിക്കാനുള്ള മാര്‍ഗമാണെന്നുമായിരുന്നു ജിന്‍ഡാലിന്റെ വാദം. ഇതുകണക്കിലെടുത്ത കോടതി വ്യക്തികള്‍ക്ക് അവരുടെ ഇടങ്ങളില്‍ ദേശീയ പതാക ഉയര്‍ത്താന്‍ 1995-ല്‍ അനുമതി നല്‍കി. തുടര്‍ന്ന് വിഷയം സുപ്രീം കോടതിയിലെത്തി. ഹൈക്കോടതി വിധി അംഗീകരിച്ച സുപ്രീം കോടതി വിഷയം പഠിക്കാന്‍ സമിതി രൂപീകരിക്കാന്‍ കേന്ദ്രസര്‍ക്കാരിനു നിര്‍ദേശം നല്‍കി. തുടര്‍ന്നാണു പൊതുജനങ്ങള്‍ക്കുകൂടി പതാക പ്രദര്‍ശിപ്പിക്കാനുള്ള വ്യവസ്ഥ ഉള്‍പ്പെടുന്ന പതാകനിയമം 2002 ജനുവരി 26നു പ്രാബല്യത്തില്‍ വന്നത്. ദേശീയപതാകയ്ക്കാവശ്യമായ തുണി പ്രധാനമായും ഉത്പാദിപ്പിച്ചിരുന്നത് കര്‍ണാടക ഖാദി ഗ്രാമുദ്യോഗ് സംയുക്ത സംഘം (കെ കെ ജി എസ് എസ്) ആണ്. പതാക നിര്‍മിക്കാന്‍ ഇപ്പോൾ പോളിസ്റ്റർ തുണിയും ഉപയോഗിക്കാം .ത്രിവര്‍ണ പതാകയുടെ വലിപ്പം എത്രയുമാകാം, എന്നാല്‍ നീളവും വീതിയും തമ്മിലുളള അനുപാതം 3:2 ആയിരിക്കണമെന്ന് നിര്‍ബന്ധമുണ്ട് .അരയ്ക്ക് കീഴ്‌പ്പോട്ടുളള വസ്ത്രങ്ങളില്‍ ദേശീയ പതാക ഉപയോഗിക്കരുത് . നാപ്കിനുകളിലോ തൂവാലകളിലോ എന്തിന് കുഷ്യനുകളില്‍ പോലും ദേശീയ പതാക ഉപയോഗിക്കുന്നത് അതിനെ അപമാനിക്കുന്നതിന് തുല്യമാണ്. ദേശീയ പതാക തറയിലോ വെളളത്തിലോ തട്ടുന്ന രീതിയില്‍ മനഃപൂര്‍വം വെയ്ക്കുകയോ തലകീഴായി പിടിക്കുകയോ ചെയ്യരുത്
