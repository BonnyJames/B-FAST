---
title: "നിങ്ങളുടെ വീട്ടിൽ എത്ര രൂപവരെ സൂക്ഷിക്കാം ?"
date: 2023-03-29T06:30:25
draft: false
categories: ["Education"]
tags: ['ED', 'enforcement directorate', 'indian money']
author: "Beaumaris"
image: "https://cdn.boolokam.com/articles/2023/03/u666.webp"
view_count: 1803469
like_count: 23993
comment_count: 0
---

**വീടുകളില്‍ നമുക്ക് സൂക്ഷിക്കാവുന്ന പണത്തിന് പരിധിയുണ്ടോ ? ഏതു സാഹചര്യത്തിലാണ് എന്‍ഫോഴ്‌സ്‌മെന്റ് ഡയറക്ടറേറ്റ് (ഇ.ഡി) ഉദ്യോഗസ്ഥര്‍ റെയ്ഡ് നടത്തി പണം പിടിച്ചെടുക്കുക ?⭐** **അറിവ് തേടുന്ന പാവം പ്രവാസി** ആദായനികുതി വകുപ്പിന്റെ നിയമം അനുസരിച്ച്, വീട്ടില്‍ എത്ര തുക വേണമെങ്കിലും സൂക്ഷിക്കുന്നതില്‍ വിരോധമില്ല. എന്നാല്‍ അന്വേഷണ ഏജന്‍സികള്‍ പണം കണ്ടെത്തിയാല്‍ അതിന്റെ ഉറവിടം കൃത്യമായി പറയേണ്ടിവരും. നിയമപരമായി സമ്പാദിച്ച പണമാണെങ്കിലും രേഖകള്‍ പൂര്‍ണ്ണമായിരിക്കണം. അതുമല്ലെങ്കില്‍ ആദായ നികുതി റിട്ടേണ്‍ ഫയല്‍ ചെയ്തിട്ടുണ്ടെങ്കിലും പരിഭ്രമിക്കേണ്ട കാര്യമൊന്നുമില്ല. എന്നാല്‍ പിടിച്ചെടുക്കുന്ന പണത്തിന്റെ ഉറവിടം പറയാന്‍ കഴിയുന്നില്ലെങ്കില്‍ അന്വേഷണ ഏജന്‍സികള്‍ ശക്തമായ നടപടി സ്വീകരിക്കും. വീടുകളില്‍ സൂക്ഷിക്കുന്ന പണത്തിന്റെ ഉറവിടം വെളിപ്പെടുത്താന്‍ കഴിഞ്ഞില്ലെങ്കില്‍ 13.7 ശതമാനം വരെയാണ് പിഴ. ഒരു സാമ്പത്തിക വര്‍ഷത്തില്‍ 20 ലക്ഷം രൂപയില്‍ കൂടുതലുള്ള പണമിടപാടുകള്‍ക്ക് പിഴ ഈടാക്കാനും വ്യവസ്ഥയുണ്ട്. സെന്‍ട്രല്‍ ബോര്‍ഡ് ഓഫ് ഡയറക്റ്റ് ടാക്‌സസ് വ്യവസ്ഥ അനുസരിച്ച്, ഒറ്റത്തവണ അമ്പതിനായിരം രൂപയില്‍ കൂടുതല്‍ നിക്ഷേപിക്കുന്നതിനോ പിന്‍വലിക്കുന്നതിനോ പാന്‍ നമ്പര്‍ നല്‍കേണ്ടതാണ്. ഒരാള്‍ ഒരു വര്‍ഷത്തിനുള്ളില്‍ 20 ലക്ഷം രൂപ പണമായി നിക്ഷേപിച്ചാലും അയാളുടെ പാന്‍, ആധാര്‍ എന്നിവയുടെ വിശദാംശങ്ങള്‍ നല്‍കേണ്ടിവരും. പാന്‍, ആധാര്‍ വിവരങ്ങള്‍ നല്‍കിയില്ലെങ്കില്‍ 20 ലക്ഷം രൂപ വരെ പിഴ ഈടാക്കാന്‍ വ്യവസ്ഥയുണ്ട്. രണ്ട് ലക്ഷം രൂപയില്‍ കൂടുതല്‍ പണം വാങ്ങുന്നതിന് പാന്‍, ആധാര്‍ കാര്‍ഡ് എന്നിവയുടെ പകര്‍പ്പ് ആവശ്യമാണ്. 30 ലക്ഷം രൂപയില്‍ കൂടുതല്‍ മൂല്യമുള്ള ആസ്തികള്‍ വാങ്ങിയാലും വിറ്റാലും അന്വേഷണ ഏജന്‍സികള്‍ പിന്തുടര്‍ന്ന് എത്തിയേക്കാം. ക്രെഡിറ്റ് - ഡെബിറ്റ് കാര്‍ഡിലൂടെ ഒരാള്‍ ഒറ്റത്തവണ ഒരു ലക്ഷം രൂപയില്‍ കൂടുതല്‍ അടച്ചാലും അന്വേഷണ ഏജന്‍സികളുടെ നിരീക്ഷണത്തിലായേക്കും. ബന്ധുക്കളില്‍ നിന്നായാലും ഒരു ദിവസം രണ്ട് ലക്ഷം രൂപയില്‍ കൂടുതല്‍ പണം എടുക്കാന്‍ അനുവാദം നല്‍കുന്നില്ല. ബാങ്ക് വഴിയാണ് ഇത് ചെയ്യേണ്ടത്. പണമായി സംഭാവന നല്‍കുന്നതിനുള്ള പരിധി രണ്ടായിരം രൂപയായി നിജപ്പെടുത്തിയിട്ടുണ്ട്.ഒരു വ്യക്തിക്കും മറ്റു വ്യക്തിയില്‍ നിന്ന് 20,000 രൂപയില്‍ കൂടുതല്‍ പണവായ്പ എടുക്കാന്‍ കഴിയില്ല. രണ്ട് കോടിയിലധികം രൂപ ബാങ്കില്‍ നിന്ന് പിന്‍വലിച്ചാല്‍ ടിഡിഎസ് ഈടാക്കുകയും ചെയ്യും. ഒരു വ്യക്തിക്ക് തന്റെ വീട്ടില്‍ നിന്ന് കണ്ടെത്തിയ പണത്തെക്കുറിച്ച് ശരിയായ വിവരങ്ങള്‍ നല്‍കാന്‍ കഴിയാതെ വന്നാല്‍ അയാള്‍ക്കെതിരെ നിയമ നടപടി സ്വീകരിക്കാനാവും. ഈ നടപടി ക്രമത്തിന് സൂക്ഷിക്കുന്ന പണത്തിന്റെ പരിധിയുമായി നേരിട്ട് ബന്ധമൊന്നുമില്ല.
