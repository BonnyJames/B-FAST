---
title: "വിഎൽസി പ്ലെയറിന് ട്രാഫിക്ക് കോൺ ലോഗോ ആയി സ്വീകരിച്ചതിനെക്കുറിച്ചുള്ള കഥകൾ രസകരമാണ്"
date: 2023-08-22T07:16:41
draft: false
categories: ["Education"]
tags: ['traffic cone', 'vlc media', 'VLC MEDIA PLAYER', 'vlc media player logo']
author: "Beaumaris"
image: "https://cdn.boolokam.com/articles/2023/08/VSSSS.webp"
view_count: 1819512
like_count: 14637
comment_count: 0
---

**വിഎൽസി പ്ലെയറിന് ട്രാഫിക്ക് കോൺ ലോഗോ വരാൻ കാരണം എന്ത് ?** **അറിവ് തേടുന്ന പാവം പ്രവാസി** ലോകത്തിൽ ഏറ്റവുമധികമാളുകൾ ഉപയോഗിക്കുന്ന 10 സോഫ്റ്റ്‍വെയറുകളുടെ പട്ടികയെടുത്താൽ അതിൽ വിഎൽസിയുണ്ടാകും (VLC :Video LAN client ). വിഡിയോയുമായി യാതൊരു ബന്ധവുമില്ലാത്ത ട്രാഫിക് കോണിന്റെ ലോഗോയാണ് പലരെയും വിഎൽസിയിലേക്ക് ആകർഷിച്ചത്. റോഡിലൊരു ട്രാഫിക് കോൺ കണ്ടാൽ, വിഎൽഎസിയുടെ ലോഗോയെങ്ങനെ റോഡിൽ വന്നുവെന്നു ചോദിക്കുന്ന ട്രോളുകൾ വന്നതുവരെ ഈ ജനകീയത കൊണ്ടാണ്. നിങ്ങൾ നേരിട്ട് വിഎൽസി ഉപയോഗിച്ചില്ലെങ്കിലും നിങ്ങൾ കാണുന്ന യൂട്യൂബ്, നെറ്റ്ഫ്ലിക്സ് എന്നിവയിലൊക്കെ വിഎൽസിയുടെ ചുമതലയുള്ള വിഡിയോലാനിന്റെ സാന്നിധ്യമുണ്ട്. വിഡിയോ എൻകോഡിങ്ങിനും മറ്റുമായി മിക്ക സ്ട്രീമിങ് സൈറ്റുകളും വിഡിയോലാനിന്റെ എൻകോഡറുകൾ ഉപയോഗിക്കുന്നുണ്ട്. വിഎൽസി പ്ലെയർ വീഡിയോലാൻ കൂട്ടായ്മയുടെ ഒരു സേവനം മാത്രമാണെന്നു ചുരുക്കം.ഇക്കഴിഞ്ഞ ഫെബ്രുവരി മുതൽ ഇന്ത്യയിൽ പല ഇന്റർനെറ്റ് സേവനദാതാക്കൾ വഴിയും വിഎൽസിയുടെ ചുമതലയുള്ള വിഡിയോലാൻ കൂട്ടായ്മയുടെ വെബ്സൈറ്റ് ലഭ്യമല്ല. കേന്ദ്ര ഐടി മന്ത്രാലയത്തിന്റെ നിർദേശമനുസരിച്ചാണ് വിലക്കെന്നാണ് സൈറ്റ് തുറന്നാൽ കാണിക്കുന്നത്. അതേസമയം, ചില ഇന്റർനെറ്റ് സേവനദാതാക്കളുടെ ഉപയോക്താക്കൾക്ക് സൈറ്റ് ഇപ്പോഴും ലഭ്യമാണുതാനും. ആപ് സ്റ്റോറുകളിലും വിലക്കില്ല. സികാഡ എന്ന മാൽവെയർ വ്യാപിപ്പിക്കാനായി ഒരു ചൈനീസ് ഹാക്കിങ് ഗ്രൂപ്പ് വിഎൽസിയെ ഉപയോഗിച്ചുവെന്ന റിപ്പോർട്ടുകൾക്കു പിന്നാലെയാണ് കേന്ദ്രവിലക്കെന്നാണ് പൊതുവിലയിരുത്തൽ. എന്നാൽ സർക്കാർ ഇക്കാര്യത്തിൽ ഇതുവരെ ഔദ്യോഗിക പ്രതികരണം നടത്തിയിട്ടില്ല. ഫ്രാൻസിന്റെ തലസ്ഥാനമായ പാരീസിലെ ഇക്കോൾ സെൻട്രൽ യൂണിവേഴ്സിറ്റിയുടെ വിദ്യാർഥി കൂട്ടായ്മയിലാണ് വിഎൽസിയുടെ മാതൃസ്ഥാപനമായ വി‍ഡിയോലാനിന്റെ പിറവി. ഒരു സ്റ്റുഡന്റ് പ്രോജക്റ്റ് ആയി തുടങ്ങി വികസിച്ച ചരിത്രമാണ് വിഎൽസിയുടേത്. മറ്റ് സർവലാശാലകളിൽ നിന്നു വിഭിന്നമായി ഇക്കോൾ സർവകലാശാലാ ക്യാംപസിലെ നെറ്റ്‍വർക്ക് അടക്കം മിക്ക കാര്യങ്ങളും നിയന്ത്രിച്ചിരുന്നത് വിദ്യാർഥികളായിരുന്നു. 1980കളുടെ അവസാനത്തിൽ ടോക്കൺ റിങ് എന്ന നെറ്റ്‍വർക്ക് രീതിയായിരുന്നു ഉപയോഗിച്ചിരുന്നത്. അതായത് ഓരോ കംപ്യൂട്ടറും തൊട്ടടുത്ത കംപ്യൂട്ടറുമായി സംസാരിക്കുന്ന തരത്തിലായിരുന്നു ക്രമീകരണം. ഓരോ ഡേറ്റ പായ്ക്കറ്റും ഒരു കംപ്യൂട്ടറിൽ നിന്ന് തൊട്ടടുത്ത കംപ്യൂട്ടറിലേക്കു പോകും. ഇത് ഓരോ കംപ്യൂട്ടറും പരിശോധിച്ച് അവയ്ക്കുള്ളതാണെങ്കിൽ എടുത്ത ശേഷം ബാക്കി അടുത്ത കംപ്യൂട്ടറിലേക്ക് കൈമാറുന്ന രീതിയാണ് പിന്തുടർന്നിരുന്നത്. ചെലവ് കുറഞ്ഞ രീതിയാണെങ്കിലും വേഗം വളരെ കുറവായിരുന്നു. 1993ൽ വിദ്യാർഥികൾക്ക് വിഡിയോ ഗെയിം കളിക്കാനായി മെച്ചപ്പെട്ട നെറ്റ്‍വർക്ക് വേണമെന്ന ആവശ്യമുയർന്നു. എന്നാൽ വമ്പൻ ചെലവ് കണക്കിലെടുത്ത് സർവകലാശാല ഈ നീക്കം വെട്ടി. ഒട്ടേറെ ഡിഷുകൾ വേണ്ടതിനു പകരം ഒരു ഡിഷ് വാങ്ങാമെന്ന് ഒടുവിൽ ധാരണയായി. ഇതുപയോഗിച്ച് എല്ലാ കംപ്യൂട്ടറുകളും ഒരേ തരത്തിൽ പ്രവർത്തിക്കുന്നതിനുള്ള സാങ്കേതിക സംവിധാനം എന്ന നിലയിലാണ് വിഡിയോലാൻ പദ്ധതി ആരംഭിക്കുന്നത്. സംഗതി ക്ലിക്ക് ആവുകയും 1998ൽ ഇത് ക്യാംപസിനു പുറത്തേക്ക് വരികയും ചെയ്തു. ![](https://cdn.boolokam.com/articles/2023/08/FWERTT.jpg)ട്രാഫിക്ക് കോൺ ലോഗോ ആയി സ്വീകരിച്ചതിനെക്കുറിച്ചുള്ള കഥകൾ രസകരമാണ്.അതിങ്ങനെയാണ്–വിഡിയോലാൻ കൂട്ടായ്മയിലെ ചില വിദ്യാർഥികൾ രാത്രിയിൽ മദ്യപിച്ച് റോഡിലെ ട്രാഫിക് കോൺ എടുത്ത് കൊണ്ടു പോന്നു. പിന്നീട് പലദിവസങ്ങളിലും ഇത്തരത്തിൽ ഒട്ടേറെ ട്രാഫിക് കോണുകൾ ലാബിലെത്തി. വിഎൽസി വികസിപ്പിച്ചുകഴിഞ്ഞപ്പോൾ ട്രാഫിക് കോൺ തന്നെ ലോഗോയാക്കി.നിലവിൽ വീഡിയോലാൻ എന്ന നോൺ–പ്രോഫിറ്റ് ഓർഗനൈസേഷനാണ് വിഎൽസിയുടെ ചുമതല. ഇക്കോൾ സർവകലാശാലയിലെ വിഡിയോലാൻ കൂട്ടായ്മയിലെ അംഗമായ ജീൻ ബാപ്റ്റിസ്റ്റ് ആണ് നിലവിൽ അതിന്റെ പ്രസിഡന്റും , വിഎൽസിയുടെ ലീഡ് ഡവലപ്പറും. ഒരു പരസ്യം പോലുമില്ലാതെ സംഭാവനകൾ മാത്രം ആശ്രയിച്ചാണ് ഓപ്പൺ–സോഴ്സ് എന്ന നിലയിൽ വിഎൽസി തുടരുന്നത്. പണം തടവറയാണെന്നാണ് ജീനിന്റെ തിയറി.
