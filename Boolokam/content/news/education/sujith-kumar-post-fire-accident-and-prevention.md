---
title: "നിങ്ങൾ ഇതുവരെ ഇതൊന്നും വാങ്ങി വച്ചിട്ടില്ലെങ്കിൽ അതിന്റെ കാരണം എന്താണ് ?"
date: 2022-04-26T06:31:10
draft: false
categories: ["Education"]
tags: ['accident', 'Featured', 'Fire', 'prevention', 'SUJITH KUMAR']
author: "Beaumaris"
image: "https://cdn.boolokam.com/articles/2022/04/ffwff.jpg"
view_count: 643577
like_count: 23693
comment_count: 0
---

പലയിടത്തും അഗ്നി സംബന്ധമായ അപകടങ്ങൾ ആണ് . മനുഷ്യന് അശ്രദ്ധ എന്നൊരു സംഗതി ഉള്ളിടത്തോളം കാലം ഇത്തരം അപകടങ്ങൾ ഉണ്ടാകും. അശ്രദ്ധയെ മാറ്റാൻ കഴിഞ്ഞില്ലെങ്കിലും ഇത്തരം അപകടങ്ങളെ എങ്ങനെ തരണം ചെയ്യാം എന്നത് മനസിലാക്കേണ്ടതുണ്ട്. സുജിത് കുമാർ എഴുതിയ ലേഖനം വായിക്കാം. **സുജിത് കുമാർ** അടുക്കളയിൽ പാചകം ചെയ്തുകൊണ്ടിരിക്കേ ആണ് മൊബൈൽ ഫോൺ ബെല്ലടിച്ചത്. ഫോണെടുത്ത് സംസാരിച്ചുകൊണ്ടിരിക്കേ തുറന്നിട്ടിരിക്കുന്ന അടുക്കള ജനലിലൂടെ കാറ്റടിച്ച് ഗ്യാസ് കെട്ടുപോയത് ശ്രദ്ധിച്ചില്ല. തിരികെ അടുക്കളയിൽ എത്തി ലൈറ്റർ കത്തിച്ചപ്പോൾ പെട്ടന്ന് തീ ഉടുത്തിരിക്കുന്ന വസ്ത്രത്തിലേക്ക് പടർന്നു. കട്ടിയുള്ള പുതപ്പോ മറ്റോ ഇട്ട് മൂടിയാൽ തീ കെട്ടുപോകുമെന്ന ബോധമുള്ളതിനാൽ ആകണം അവർ ബെഡ് റൂമിലേക്ക് ഓടിക്കയറി കിടക്കയിലേക്ക് കമഴ്ന്നു കിടന്നു. ഫോം നിർമ്മിതമായ കിടക്കയിലേക്കും കിടക്ക വിരിയിലേക്കും പുതപ്പിലേക്കുമെല്ലാം തീ ആളിപ്പടർന്നു. അലറിവിളിച്ചുകൊണ്ട് പുറത്തേയ്ക്ക് ഓടി ഇറങ്ങി അയൽവാസികൾ കണ്ട് തീ കെടുത്തിയപ്പോഴേക്കും ശരീരത്തിന്റെ മുൻഭാഗം കത്തിക്കരിഞ്ഞിരുന്നു. ആശൂപത്രിയിൽ എത്തി അധിക നേരം ജീവിച്ചിരുന്നില്ല. &nbsp; ഇക്കഴിഞ്ഞ മാസം വീടിൽ നിന്ന് അധികം ദൂരെ അല്ലാതെ നടന്ന ഒരു സംഭവമാണിത്. നമ്മുടെയെല്ലാം അടുക്കളയിൽ എപ്പോൾ വേണമെങ്കിലും സംഭവിക്കാൻ സാദ്ധ്യതയുള്ളത്. തീ അപകടമാണെന്നും തീ പിടിച്ചാൽ എങ്ങിനെ കെടുത്തണമെന്നുമെല്ലാം നമുക്ക് അറിയാം. പക്ഷേ തീപിടുത്തം അനുഭവത്തിൽ ഉണ്ടാകുമ്പോൾ നമ്മൾ പെട്ടന്ന് പരിഭ്രാന്തരാവുകയും എന്ത് ചെയ്യണമെന്ന് അറിയാതെ ചെയ്യുന്ന കാര്യങ്ങൾ എല്ലാം കൂടുതൽ അപകടം ഉണ്ടാക്കുകയും ചെയ്യുന്നു. ഇത്തരം അനുഭവങ്ങൾ നമ്മുടെ വീട്ടിൽ ഉണ്ടായാൽ നമ്മൾ ചെയ്യാൻ പോകുന്ന കാര്യങ്ങൾ ഒന്ന് സങ്കൽപ്പിച്ചു നോക്കുക. അപ്പോൾ മനസ്സിലാകും തീപിടുത്തമുണ്ടായാൽ നമുക്ക് ചെയ്യാൻ കഴിയുന്ന കാര്യങ്ങളുടെ പരിമിതികൾ. ![](https://cdn.boolokam.com/articles/2022/04/ggrgrgg.png)ചാക്ക് നനച്ച് മൂടാം, പുതപ്പ് നനച്ച് മൂടാം, വെള്ളം ഒഴിക്കാം എന്നൊക്കെ പറയാമെങ്കിലും തീപിടുത്തമുണ്ടായാൽ ചാക്കോ പുതപ്പോ കിട്ടില്ല, ടാപ്പ് തുറന്നാൽ ബക്കറ്റ് നിറയാനോ തുണി നനയാനുള്ള വെള്ളം ഉള്ള കിട്ടില്ല. അങ്ങനെ ചെറുതായി തുടങ്ങുന്ന തീ പിടുത്തം പോലും ജീവനും സ്വത്തുക്കളെയുമെല്ലാം വിഴുങ്ങുന്ന രീതിയിലേക്ക് എത്തിച്ചേരാം. അടുക്കളയുടെയും വിടിന്റെയുമൊക്കെ ഇന്റീരിയർ ഡിസൈനിംഗിനും ഫർണിഷിംഗിനുമെല്ലാം ലക്ഷങ്ങൾ ചെലവാക്കുമ്പോഴും ഏതാനും ആയിരങ്ങൾ മാത്രം ചെലവുള്ള 'പ്രൈമറി ഫയർ ഫൈറ്റിംഗ് ' ഉപകരണങ്ങൾ നമ്മുടെ ഒന്നും വീടുകളിൽ വാങ്ങി വയ്ക്കുന്നത് കാണാറില്ല ഓരോ വിട്ടിലെയും അടുക്കളയിൽ നിർബന്ധമായും പെട്ടന്ന് എടുത്ത് ഉപയോഗിക്കാൻ കഴിയുന്ന രീതിയിൽ വാങ്ങി സൂക്ഷിക്കേണ്ടവയാണ് ഫയർ ബ്ലാങ്കറ്റും ഒരു ഡൊമസ്റ്റിക് ഫയർ എക്സ്റ്റിംഗ്യുഷറും. ഡൊമസ്റ്റിക് ഫയർ എക്സിംഗ്യുഷർ ക്ലാസ് A, B, C വിഭാഗത്തിലുള്ളവ ആയതിനാൽ ഏത് തരം തീപിടുത്തമുണ്ടായാലും ഉപയോഗിക്കാൻ കഴിയുന്നതാണ്. ![](https://cdn.boolokam.com/articles/2022/04/hthttth-1.jpg)ഇക്കാര്യം വീട്ടിൽ സൂചിപ്പിച്ചപ്പോൾ 'വേറേ പണിയൊന്നുമില്ലേ?'.. ഇതൊക്കെ ആരാണ് വീട്ടിൽ വാങ്ങി വയ്ക്കുക? , ഇങ്ങനെയൊക്കെ പേടിച്ചാൽ ജീവിക്കാനാകുമോ, തീ പിടിക്കുമ്പോഴല്ലേ അപ്പോൾ എന്തെങ്കിലുമൊകെ ചെയ്യും.. എന്ന മട്ടിലുള്ള മറുപടികൾ ആണ് കിട്ടിയത് എങ്കിലും അതിനെയൊക്കെ പൂർണ്ണമായും അവഗണിച്ച് വാങ്ങി വച്ചിട്ടുണ്ട്, എങ്ങിനെ ഉപയോഗിക്കണമെന്ന് പഠിപ്പിച്ചിട്ടുമുണ്ട്. "തീ പിടിച്ചാൽ എന്തു ചെയ്യും എന്ന് കുടുംബാംഗങ്ങളോട് ഒന്ന് വെറുതേ എങ്കിലും ചോദിച്ച് നോക്കുക. അപ്പോൾ ലഭിക്കുന്ന പ്രതികരണങ്ങളിൽ നിന്ന് മനസ്സിലാക്കാം തീ പടരുന്ന സാഹചര്യം ഉണ്ടായാൽ നമ്മൾ എത്രത്തോളം നിസ്സഹായാവസ്ഥയിൽ ആയിരിക്കും എന്ന്. നിങ്ങൾ വീട്ടിൽ ഏതെങ്കിലും തരത്തിലുള്ള പ്രാഥമിക അഗ്നിശമന ഉപകരണങ്ങളോ സംവിധാനങ്ങളോ ഉപയോഗിക്കുന്നുണ്ടോ? വാങ്ങണമെന്ന് ആഗ്രഹിക്കുന്നുണ്ടോ? ഇതുവരെ വാങ്ങി വച്ചിട്ടില്ലെങ്കിൽ അതിന്റെ കാരണം എന്താണ്?
