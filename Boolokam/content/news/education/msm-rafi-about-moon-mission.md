---
title: "ചന്ദ്രനെ കുറിച്ചുള്ള രഹസ്യങ്ങളുടെ ചുരുൾ  അഴിയാൻ അധികം താമസമില്ല"
date: 2023-08-25T13:49:36
draft: false
categories: ["Education"]
tags: ['chandrayaan 3', 'India', 'isro moon mission chandrayaan 3', 'MOON', 'moon mission']
author: "Beaumaris"
image: "https://cdn.boolokam.com/articles/2023/08/csssss.webp"
view_count: 138433
like_count: 30731
comment_count: 0
---

**കടപ്പാട് : Secrets of universe** **എഴുതിയത് : Msm Rafi** ചന്ദ്രൻ, രാത്രി ആകാശത്തിലെ തിളങ്ങുന്ന ഒരു ആകാശവസ്തുവാണ്, മനുഷ്യചരിത്രത്തിലുടനീളം എണ്ണമറ്റ കഥകൾക്കും കവിതകൾക്കും ഐതിഹ്യങ്ങൾക്കും ശാസ്ത്രീയ അന്വേഷണങ്ങൾക്കും പ്രചോദനമേകുന്ന ഒരു പ്രകാശഗോപുരമാണത്. പുരാതന ജ്യോതിശാസ്ത്രജ്ഞർ മുതൽ ഏറ്റവും പുതിയ ചന്ദ്രയാൻ 3 ദൗത്യം വരെ, ചന്ദ്രനുമായുള്ള നമ്മുടെ ബന്ധം അസാധാരണമായ മനുഷ്യ ചൈതന്യത്തിന്റെയും അറിവിന്റെയും കണ്ടെത്തലിന്റെയും നിരന്തരമായ പരിശ്രമത്തിന്റെയും തെളിവാണ്. മനുഷ്യർക്ക് കാൽപതിക്കാൻ കഴിഞ്ഞ ഭൂമിയുടെ ഏക പ്രകൃതിദത്ത ഉപഗ്രഹവുമാണത്. 4.5 ബില്യൺ വർഷങ്ങൾക്കു മുമ്പ് സൗരയൂഥത്തിന്റെ രൂപീകരണ വേളയിൽ ചൊവ്വാഗ്രഹത്തോളം വലിപ്പമുള്ള ഒരു ഭീമാകാര വസ്തു അല്ലെങ്കിൽ ഒത്തിരി വസ്തുക്കൾ ഭൂമിയിൽ വന്നിടിക്കുകയും ആ ശക്തിയേറിയ ആഘാതത്താൽ അതിൻ്റെ അവശിഷ്ടങ്ങൾ അന്തരീക്ഷത്തിലേക്ക് ചിതറിത്തെറിച്ചു ശൂന്യാകാശം മുഴുവൻ വ്യാപിക്കുകയും, പാറകളാലും ധൂമപടലങ്ങളാലുമുള്ള ആ അവശിഷ്ടങ്ങളെ ഭൂമി തന്നിലേക്ക് ആകർഷിക്കുകയും പിന്നീട് കാലക്രമേണ ഭൂമിയെ ചുറ്റുന്ന ഉപഗ്രഹമായി ചന്ദ്രൻ രൂപപ്പെട്ടു എന്നുമാണ് ചന്ദ്രോത്ഭവത്തെ കുറിച്ചുള്ള പൊതുവായി അംഗീകരിക്കപ്പെട്ട സിദ്ധാന്തം. ചന്ദ്രൻ്റെ ഗുരുത്വാകർഷണം ഭൂമിയെ അതിൻ്റെ അച്ചുതണ്ടിൽ ചുറ്റാൻ സഹായിക്കുന്നു. ചന്ദ്രൻ്റെ ഗുരുത്വാകർഷണം ഇല്ലായിരുന്നുവെങ്കിൽ ഭൂമിയിലെ സമുദ്രങ്ങളിലെ ജലവിധാനത്തിന്റെ ഉയർച്ച താഴ്ചകളിൽ കാര്യമായ വ്യത്യാസം ഉണ്ടാവുമായിരുന്നു. അതിലൂടെ ഭൂമിയിൽ വലിയ തോതിലുള്ള കാലാവസ്ഥാവ്യതിയാനവും ഉണ്ടാവും. തൽസമയ കണക്കുകൾ പ്രകാരം ഭൂമിയിൽനിന്ന് 384,400 കിലോമീറ്റർ അകലെയാണ് ചന്ദ്രൻ നിലകൊള്ളുന്നത്, എന്നാൽ 3.2 ബില്യൺ വർഷങ്ങൾക്കു മുമ്പ് 270,000 കിലോമീറ്റർ അരികെയായിരുന്നു ചന്ദ്രനുണ്ടായിരുന്നത് എന്ന് ഈയിടെ നടത്തിയ ചില ഗവേഷണങ്ങൾ തെളിയിക്കുന്നു. അതായത് ഇപ്പോഴുള്ള ദൂരത്തോട് തുലനം ചെയ്യുകയാണെങ്കിൽ ഏകദേശം 70 ശതമാനത്തോളം ഭൂമിയോട് അരികിലായിരുന്നു ചന്ദ്രൻ ഉണ്ടായിരുന്നത് എന്നർത്ഥം. ആ കാലഘട്ടങ്ങളിൽ ഭൂമി ഇപ്പോഴുള്ളതിനേക്കാൾ വേഗത്തിലായിരുന്നു ഭ്രമണം ചെയ്തിരുന്നത്, അതിനാൽ തന്നെ ഒരു ദിവസത്തിനുള്ള കാലയളവും കുറവായിരുന്നു. ![](https://cdn.boolokam.com/articles/2023/08/cacvvvv.webp)ചന്ദ്രനിൽ അന്തരീക്ഷമില്ല, അതിനാൽ അതിൻ്റെ പ്രതലത്തിൽ കോടിക്കണക്കിന് വർഷങ്ങളായി പതിച്ചു കൊണ്ടിരിക്കുന്ന ഉൽക്കാപതനങ്ങളാൽ ഭീമാകാരമായ ഗർത്തങ്ങളും ആയിരക്കണക്കിന് കിലോമീറ്റർ നീളുന്ന പർവ്വതങ്ങളുമുണ്ട്. ഇതുപോലെ ചരിത്രാതീതകാലത്ത് അഗ്നിപർവ്വത സ്ഫോടനങ്ങളാലുണ്ടായ ഗുഹകളും ചന്ദ്രനിൽ ഉണ്ട്. പൗർണമി രാവിൽ ചന്ദ്രൻ്റെ പാൽവെളിച്ചം കണ്ട് അത്ഭുതപ്പെടാത്തവരായി നമ്മിൽ ആരും തന്നെ ഉണ്ടാവില്ല. ചന്ദ്രന് സ്വന്തമായി പ്രകാശിക്കുവാനുള്ള കഴിവില്ല, ചന്ദ്രനിൽ പതിക്കുന്ന സൂര്യപ്രകാശത്തെ തന്നെയാണ് ചന്ദ്രൻ പ്രതിഫലിപ്പിക്കുന്നത് ഭൂമിയിൽ നിന്ന് നോക്കുമ്പോൾ ചന്ദ്രൻ തൂവെള്ള നിറത്തിൽ പ്രകാശിക്കുന്നതായി നാം കാണുന്നു, എന്നാൽ യഥാർത്ഥത്തിൽ അത് വെള്ളനിറത്തിലല്ല ഉള്ളത്. അതിനരുകിൽ ചെന്ന് നോക്കുമ്പോൾ ഇളം കറുപ്പായ ചാര നിറത്തിലാണതുള്ളത്. ഭൂമിയിലെ 14 ദിനങ്ങളാണ് ചന്ദ്രനിലെ ഒരു പകൽ, അവിടത്തെ രാത്രിയും അതുപോലെ 14 ഭൗമദിനങ്ങൾ തന്നെ. ചന്ദ്രനിലേക്ക് മനുഷ്യർ നടത്തിയ പല പര്യവേക്ഷണങ്ങളിലൂടെയാണ് അതിൻ്റെ പ്രതലഘടനയും ഉത്ഭവചരിത്ര പശ്ചാത്തലത്തേയും കുറിച്ച് നമുക്ക് മനസ്സിലാക്കാൻ കഴിഞ്ഞത്. പ്രത്യേകിച്ച് ചന്ദ്രനിൽ ജലസാന്നിധ്യമുണ്ടെന്ന് ആദ്യമായി കണ്ടെത്തിയത് നമ്മുടെ ചന്ദ്രയാൻ ഒന്ന് ദൗത്യത്തിലൂടെയായിരുന്നു. നാസയുടെ അപ്പോളോ പര്യവേഷണങ്ങളിലൂടെ പല ഘട്ടങ്ങളിലായി ചന്ദ്രനിലെ പാറകളെ ഭൂമിയിലേക്ക് കൊണ്ടു വരികയും അവയെ വിശദമായി പഠിക്കുകയും ചെയ്തതിലൂടെ ചന്ദ്രനെ കുറിച്ചുള്ള അനേകം രഹസ്യങ്ങൾ നമുക്കുമുന്നിൽ അനാവൃതമായി. അവിടെ നിന്ന് കൊണ്ടുവന്ന മണ്ണിൽ പരീക്ഷണങ്ങൾക്ക് വേണ്ടി സസ്യങ്ങളെ വളർത്തി നോക്കിയിട്ടുണ്ട്. ഒരു വസ്തുവിന്റെ ഭാരം ചന്ദ്രനിൽ എത്തിയാൽ ഭൂമിയിലുള്ള അത്രത്തോളം ഉണ്ടാവില്ല. ഇതിനു കാരണം ചന്ദ്രൻ്റെ ഗുരുത്വാകർഷണബലത്തിലെ വ്യത്യാസമാണ് ഭൂമിയുടെ ഗുരുത്വാകർഷണബലത്തോട് താരതമ്യം ചെയ്താൽ ചന്ദ്രന്റെ ഗുരുത്വാകർഷണബലം ആറിൽ ഒരു ഭാഗം മാത്രമേ ഉള്ളൂ, അതുകൊണ്ടാണ് ചന്ദ്രനിൽ ഭാരക്കുറവ് അനുഭവപ്പെടുന്നത്. 1969 മുതൽ 1972 വരെയുള്ള കാലയളവുകൾക്കിടയിൽ അമേരിക്കയുടെ അപ്പോളോ ചാന്ദ്രദൗത്യ പദ്ധതിയിലൂടെ ആറു പ്രാവശ്യത്തോളം മനുഷ്യർ ചന്ദ്രനിലിറങ്ങിയിട്ടുണ്ട്. അവസാനമായി മനുഷ്യർ ചന്ദ്രനിൽ പോയത് 1972 ഡിസംബറിൽ അപ്പോളോ 17 ദൗത്യത്തിലൂടെയായിരുന്നു. അതിനുശേഷം ഇതുവരെ ആരും ചന്ദ്രനിലേക്ക് പോയിട്ടില്ല. ഇതിന് സർവ്വദേശ വിധിമുറകളും മനുഷ്യരെ ചന്ദ്രനിലെത്തിക്കാൻ വേണ്ടി വരുന്ന ഭീമമായ ചെലവും പ്രധാന കാരണങ്ങൾ ആണെന്ന് പറയപ്പെടുന്നു. ![](https://cdn.boolokam.com/articles/2023/08/fwweee.webp)ചിലപ്പോഴെല്ലാം ചന്ദ്രനിലേക്ക് നാം നോക്കിയാൽ അവിടെ മനുഷ്യരെ പോലെയോ മൃഗങ്ങളെ പോലെയോ ഉള്ള രൂപങ്ങൾ കാണുന്നതായി തോന്നാറുണ്ടല്ലോ!? ഇതിന്റെ കാരണം ചന്ദ്രനിലുള്ള അഗ്നിപർവ്വത നിരകൾ കഠിനമായ സാൻഡ് പാറകളാൽ നിർമ്മിതമായതിനാൽ അവ സൂര്യപ്രകാശത്തെ വളരെ കുറച്ചു മാത്രമേ പ്രതിഫലിപ്പിക്കുകയുള്ളൂ എന്നതിനാലാണ്. അതേസമയം ചന്ദ്രനിലുള്ള സാധാരണ പർവതനിരകൾ അധിക തോതിൽ പ്രകാശത്തെ പ്രതിഫലിപ്പിക്കുന്നു. വെളിച്ചം കുറവായി പ്രതിഫലിപ്പിക്കുന്ന ഭാഗങ്ങൾ നമുക്ക് പല ആകൃതികളിൽ കാണപ്പെടുന്നു എന്ന് നാസ പറയുന്നു.ചന്ദ്രനിൽ മനുഷ്യർക്ക് താമസിക്കാൻ കഴിയുമോ എന്നതിനുള്ള പരീക്ഷണങ്ങൾ ഇപ്പോഴും നടന്നുകൊണ്ടിരിക്കുന്നു. ഭൂമിയിലെ പോലെ അനായാസം ശ്വസിക്കാൻ കഴിയുന്ന തരത്തിലുള്ള അന്തരീക്ഷം ഇല്ലാത്തതിനാലും, തീവ്രമായ കാലാവസ്ഥാവ്യതിയാനങ്ങളാലും, അതായത് പകലിൽ കൊടുംചൂടും രാത്രിയിൽ അതിശൈത്യവും നിലനിൽക്കുന്നതിനാലും വായു മണ്ഡലം ഇല്ലാത്തതിനാലും സൂര്യനിൽ നിന്ന് വരുന്ന, ജീവൻ്റെ നിലനിൽപ്പിന് ഹാനികരമായ സൗരവികിരണങ്ങളാലും മനുഷ്യർക്ക് ജീവിക്കാൻ കഴിയാത്ത സാഹചര്യം ഉണ്ടാക്കുന്നതായി പഠനങ്ങൾ സൂചിപ്പിക്കുന്നു. ഇതുപോലെ സാധാരണയായി എളുപ്പത്തിൽ ഉപയോഗിക്കാൻ കഴിയുന്ന ജലലഭ്യത ഇല്ലാത്തതും മനുഷ്യവാസം അസാധ്യമാക്കുന്ന ഒരു മുഖ്യകാരണമായി കണക്കാക്കപ്പെടുന്നു. ![](https://cdn.boolokam.com/articles/2023/08/fwweeee-4-scaled.jpg)എന്നിരുന്നാലും, ശാസ്ത്രജ്ഞർ പര്യവേക്ഷണാവശ്യാർത്ഥം ഹ്രസ്വകാല വാസത്തിന് അനുയോജ്യമായ ഭൂമിയിലെ കാലാവസ്ഥ സജ്ജീകരിക്കപ്പെട്ട കൃത്രിമ ഷെൽട്ടറുകൾ നിർമ്മിക്കുന്നതിനുള്ള സാധ്യതകൾ ആരാഞ്ഞുവരുന്നു. ഇന്ത്യയുടെ അഭിമാന ദൗത്യമായ നമ്മുടെ ചന്ദ്രയാൻ 3 ൻ്റെ ദൗത്യ വിജയത്തിലൂടെയും കൂടാതെ 2025 ൽ അമേരിക്കയുടെ ആർട്ടിമിസ് ശ്രേണിയിലെ മൂന്നാമത്തെ ദൗത്യത്തിലൂടെ മനുഷ്യരെ ചന്ദ്രനിൽ വീണ്ടും എത്തിക്കാൻ പദ്ധതിയിടുന്നുണ്ട്. അതുകൂടാതെ ചൈനയുടെയും റഷ്യയുടെയും ജപ്പാന്റെയും പല പദ്ധതികളും നിലവിൽ പുരോഗമിക്കുന്നുണ്ട് ഇതിലൂടെയെല്ലാം സമീപഭാവിയിൽതന്നെ ചന്ദ്രൻ്റെ നിഗൂഢതകൾ അനാവൃതമാകുമെന്ന് പ്രത്യാശിക്കാം.
