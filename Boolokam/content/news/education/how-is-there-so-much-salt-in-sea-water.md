---
title: "കടൽ ജലത്തിൽ എങ്ങനെയാണ് ഇത്രമാത്രം ഉപ്പ് കാണപ്പെടുന്നത് ?"
date: 2023-09-30T07:08:18
draft: false
categories: ["Education"]
tags: ['salt', 'sea']
author: "Beaumaris"
image: "https://cdn.boolokam.com/articles/2023/09/WFFGGGG.webp"
view_count: 1638730
like_count: 15768
comment_count: 0
---

**കടൽ ജലത്തിൽ എങ്ങനെയാണ് ഇത്രമാത്രം ഉപ്പ് കാണപ്പെടുന്നത് ?** **അറിവ് തേടുന്ന പാവം പ്രവാസി** ഭൂമിയുടെ ഉപരിതലത്തിന്റെ 70 ശതമാനവും ജലമാണ്.അതില്‍ തന്നെ 97 ശതമാനവും കുടിക്കാന്‍ കഴിയാത്ത ഉപ്പുവെള്ളമാണ്.കടലിലും , കായലിലും , പുഴയിലും ഒക്കെയായി ഈ ഉപ്പുവെള്ളം നിറഞ്ഞു കിടക്കുന്നു. കടല്‍വെളളത്തിലെ ഈ ഉപ്പിനെ വേര്‍തിരിച്ച് ഭൂമിയുടെ മുഴുവന്‍ കരയിലും വിതറുകയാണെങ്കില്‍ 40 നില കെട്ടിടത്തിന്റെ ഉയരത്തില്‍ ഉണ്ടാകുമെന്നാണ് കണക്കാക്കിയിട്ടുള്ളത്. മഴവെള്ളം, മഞ്ഞുപാളികള്‍ തുടങ്ങിയവയാണ് കടല്‍ ജലത്തിന്റെ പ്രധാന സ്രോതസ്സുകള്‍. മഴവെള്ളം തോടുകളിലൂടെയും , പുഴകളിലൂടെയും ഒഴുകി കടലില്‍ എത്തിച്ചേരുമ്പോള്‍ പാറകളിലും , മണ്ണിലും അടങ്ങിയ ലവണങ്ങള്‍ ജലത്തിനോടൊപ്പം കടലില്‍ എത്തിച്ചേരുന്നുണ്ട്. അന്തരീക്ഷത്തിലെ കാര്‍ബണ്‍ ഡയോക്‌സൈഡ് ലയിച്ചു ചേരുന്നതും കൊണ്ട് മഴവെള്ളത്തിനു നേരിയ ആസിഡ് സ്വഭാവമുണ്ട്. ഈ ആസിഡ് സ്വഭാവം ലവണങ്ങള്‍ വെള്ളത്തില്‍ അലിയുന്നതിന് സഹായിക്കുന്നു. ഈ ലവണങ്ങളുടെ 90 ശതമാനവും നാം കറിയുപ്പ് എന്നു വിളിക്കുന്ന സോഡിയം ക്ലോറൈഡാണ്.ഇതുകൂടാതെ കടലിനടിയില്‍ നടക്കുന്ന അഗ്നിപര്‍വത സ്‌ഫോടനങ്ങളിലൂടെയും മറ്റും ഒട്ടേറെ ലവണങ്ങള്‍ കടലില്‍ ലയിച്ചു ചേരുന്നു. ഈ പ്രവര്‍ത്തനങ്ങള്‍ ഭൂമിയുടെ ഉദ്ഭവകാലഘട്ടത്തില്‍ തന്നെ തുടങ്ങുകയും ഇന്നും തുടര്‍ന്നു കൊണ്ടേയിരിക്കുകയും ചെയ്യുന്നു. സൂര്യപ്രകാശം കൊണ്ട് കടല്‍ജലം ബാഷ്പീകരിക്കുന്നതിന്റെ ഫലമായി ലവണത്തിന്റെ സാന്ദ്രത കടല്‍ജലത്തില്‍ വര്‍ധിക്കുകയും ചെയ്യും. ഈ ലവണങ്ങളുടെ കുറെ ഭാഗം കടലില്‍ വളരുന്ന ജീവജാലങ്ങള്‍ വളര്‍ച്ചയ്ക്കായി ഉപയോഗിക്കുന്നു.ബാക്കിയുള്ളവ കടലില്‍ തന്നെ നിക്ഷേപമായി തുടരുകയും ചെയ്യും.
