---
title: "ചാന്ദ്ര പര്യവേക്ഷണ രംഗത്ത് രാഷ്ട്രങ്ങൾ തമ്മിലുള്ള നിഴൽ യുദ്ധം കൂടുതൽ രൂക്ഷമാക്കുകയാണ്"
date: 2023-09-05T16:38:35
draft: false
categories: ["Education"]
tags: ['chandrayaan 3', 'INDIA MOON MISSION', 'MOON']
author: "Beaumaris"
image: "https://cdn.boolokam.com/articles/2023/09/ffffw.jpg"
view_count: 206986
like_count: 23239
comment_count: 0
---

**എഴുതിയത് : Msm Rafi** **കടപ്പാട് : നമ്മുടെ പ്രപഞ്ചം** രണ്ടാം ലോകമഹായുദ്ധത്തിനു ശേഷം ഇരുപതാം നൂറ്റാണ്ടിന്റെ അവസാനത്തിൽ, അമേരിക്കയും സോവിയറ്റ് യൂണിയനും ചന്ദ്രനിൽ ആരാദ്യമിറങ്ങുമെന്നുള്ള കടുത്ത മത്സരത്തിലായിരുന്നു. ശീതയുദ്ധം എന്നറിയപ്പെട്ട ആ മത്സരത്തിൽ ചന്ദ്രനിൽ ആദ്യമായി കാലുകുത്തി അമേരിക്ക അന്തിമ വിജയം നേടി. ചരിത്രം രചിച്ച ആ ആദ്യ ചാന്ദ്രസന്ദർശനം നടന്നത് 1969 ജൂലൈ 21നായിരുന്നു.അതിലൂടെ അവർ ലോകത്തിൻ്റെ മേൽ വ്യക്തമായ മേൽക്കോയ്മ നേടി, അതിനുശേഷമുണ്ടായ സോവിയറ്റ് യൂണിയൻ്റെ തകർച്ചയോടെ അത് പൂർവ്വാധികം ശക്തി പ്രാപിച്ചു. ചന്ദ്രനെ കീഴടക്കിയതിലൂടെയും അതിനു മുന്നേ രണ്ടാം ലോകമഹായുദ്ധത്തിന് തിരശ്ശീലയിടാൻ കാരണമായ മനുഷ്യചരിത്രത്തിലെ എക്കാലത്തെയും തീരാക്കളങ്കമായ, ജപ്പാനിലെ ഹിരോഷിമ നാഗസാക്കി പട്ടണങ്ങളിൽ സർവ്വനാശം വിതച്ച, നിരപരാധികളായ ലക്ഷക്കണക്കിന് മനുഷ്യജീവനുകളെ നിഷ്ഠൂരമായി കൊന്നൊടുക്കിയ കുപ്രസിദ്ധമായ ആറ്റം ബോംബ് വർഷത്തിലൂടെയെല്ലാം സ്വയം കയ്യടക്കിയ ലോക പോലീസ് പദവിയിലൂടെ ലോകത്തെ നിയന്ത്രിക്കുന്ന ഒരു അദൃശ്യ ചാലകശക്തിയായി അമേരിക്ക മാറി. ഭൂഖണ്ഡങ്ങളിൽ ആയുധക്കച്ചവടത്തിന്റെ അവസാനവാക്കാൻ അമേരിക്കക്ക് കഴിഞ്ഞു. എതിരാളിയില്ലാ പോരാളിയായി ജൈത്രയാത്ര നടത്തുന്ന ഈ തിരക്കുകൾക്കിടയിൽ അമേരിക്ക ചാന്ദ്ര പര്യവേക്ഷണ ദൗത്യങ്ങളിൽ നിന്ന് പിന്നോട്ടു പോയി,ഇത് കൂടാതെ അതിനുള്ള മറ്റൊരു പ്രധാന കാരണമായ ചന്ദ്രനിലേക്കുള്ള യാത്രകൾക്കു വേണ്ടി വരുന്ന ഭീമമായ ചെലവുകൾ തുടങ്ങിയ സാങ്കേതിക പരവും രാഷ്ട്രീയപരവുമായ പലകാരണങ്ങളാൽ നേരിട്ടുള്ള ചാന്ദ്ര പര്യവേക്ഷണത്തിൽ അമേരിക്ക കൂടുതൽ താൽപ്പര്യം കാണിച്ചില്ല.ഭൂമിയെ മുഴുവൻ ചുട്ടു ഭസ്മമാക്കാൻ കഴിയുന്ന ആറ്റം ബോംബെന്ന ഭസ്മാസുരന്റെ തിട്ടൂരത്തിൽ അമേരിക്ക ലോക നേതാവായി സ്വയം അവരോധിച്ചു. ലോകത്തിലെ പ്രധാന ഊർജ്ജ സ്രോതസ്സായ ഫോസിൽ ഇന്ധന സമ്പന്ന രാഷ്ട്രങ്ങളെ ചൊൽപ്പടിക്ക് നിർത്താൻഅവിടങ്ങളിൽ അശാന്തിയുടെ വിത്ത് വിതച്ച് ആ രാജ്യങ്ങളെ ശിഥിലമാക്കി. കാലം കടന്നുപോയി, അന്നത്തെതിൽ നിന്നപേക്ഷിച്ചു ഈ പുതിയലോകത്തിൻ്റെ സമവായങ്ങളും നിർവചനങ്ങളും മാറി, പഴയ റഷ്യയുടെ സ്ഥാനത്ത് ചൈന കടന്നുവന്നു. രാഷ്ട്രങ്ങൾ തമ്മിലുള്ള കിടമത്സരങ്ങൾ ശക്തമായി, കൂനിന്മേൽ കുരുവെന്നപോലെ, ആഗോളതാപനം പോലെയുള്ള പല പാരിസ്ഥിതിക പ്രശ്നങ്ങൾ അധികരിച്ചു. ലോകത്ത് വർദ്ധിച്ചുവരുന്ന ഊർജ്ജ ഉപയോഗ പ്രതിസന്ധികൾ സുരക്ഷിതമായ പുതിയ ഊർജ്ജ സ്രോതസ്സിനെ തേടൽ അനിവാര്യമാക്കി.ഇപ്പോൾ നിലവിലെ യാഥാർത്ഥ്യമെന്തെന്നാൽ,ലോകസമ്പദ് വ്യവസ്ഥ നിശ്ചയിക്കുന്നതും നിയന്ത്രിക്കുന്നതും പുനരുപയോഗ ഊർജ്ജത്തിൻ്റെ നിയന്ത്രണം ഏതൊരു രാഷ്ട്രത്തിന്റെ കയ്യിലാണോ അവരായിരിക്കുമെന്നതാണ്.ഊർജ്ജ സ്രോതസ്സ് ആരുടെ കയ്യിൽ ഉണ്ടോ അവരാണ് ലോകത്തെ നയിക്കുന്നത്. ആഗോളതാപനത്തിനും മറ്റു പാരിസ്ഥിതിക പ്രശ്നങ്ങൾക്കും കാരണമാകുന്ന ഫോസിൽ ഇന്ധനങ്ങളുടെ ഉപയോഗത്തിലുള്ള നിയന്ത്രണം എല്ലാ രാജ്യങ്ങളും പരീക്ഷിക്കുന്ന ഈ കാലഘട്ടത്തിൽ മാറുന്ന ലോക ക്രമത്തിലെ മുൻഗണന നിലനിർത്താൻ വൻകിട രാഷ്ട്രങ്ങളുടെ ശ്രദ്ധ പുതിയ ഊർജ്ജസ്രോതസ്സുകളിലേക്ക് തിരിയുന്നത് സ്വാഭാവികമാണ്. കൂട്ടുകാരെ , ഇത്രയും വായിച്ചപ്പോൾ നിങ്ങൾക്കെന്താണ് തോന്നുന്നത്?കോടിക്കണക്കിന് ഡോളറുകൾ ചെലവഴിച്ചു അമേരിക്കയും റഷ്യയും ചൈനയും ജപ്പാനും യൂറോപ്യൻ യൂണിയനും ഇപ്പോൾ നമ്മുടെ ചന്ദ്രയാൻ 3 ദൗത്യവും ചന്ദ്രനിൽ പര്യവേക്ഷണം നടത്തുന്നതിന്റെ യഥാർത്ഥലക്ഷ്യം എന്താണ്? വൻകിട രാഷ്ട്രങ്ങൾ പൊതുജനങ്ങളിൽ നിന്ന് മറച്ചുവെക്കുന്ന വേറെ എന്തെങ്കിലും നിഗൂഢമായ രഹസ്യങ്ങൾ അവിടെ ഉണ്ടോ? ശബ്ദമില്ലാതെ നടക്കുന്ന ഈ നിഴൽ യുദ്ധത്തിലൂടെ യഥാർത്ഥത്തിൽ ഈ രാഷ്ട്രങ്ങൾ ഉദ്ദേശിക്കുന്നത് എന്താണ്? അവിടെ അത്യപൂർവ്വവും അമൂല്യവുമായ ധാതുക്കളും അപരിമിതമായ ഊർജ്ജസമ്പത്തുകളുമുണ്ടെന്ന് പറയപ്പെടുന്നതിന്റെ സത്യാവസ്ഥ എന്ത്? ചന്ദ്രനിൽ ജലമുണ്ടെന്ന് കണ്ടെത്തിയിട്ടുണ്ടല്ലോ , അങ്ങിനെയെങ്കിൽ അവിടെ ഭൗമേതരജീവൻ ഉണ്ടാവാൻ സാധ്യതയുണ്ടോ? ഭൂമിയിൽ വിരളവും ചന്ദ്രനിൽ സുലഭവുമായ ഹീലിയം ത്രീ ഐസോടോപ്പ് യഥാർത്ഥത്തിൽ എന്താണ്?അത് മറ്റു പരമ്പരാഗത ഊർജ്ജസ്രോതസ്സുകളെക്കാൾ വ്യത്യസ്തമാകുന്നത് എന്തുകൊണ്ട്?അത് എങ്ങനെയാണ് പ്രവർത്തിക്കുന്നത്? ഈ ചോദ്യങ്ങൾക്കെല്ലാം ഉത്തരം കാണാൻ നമുക്ക് ഈ ലേഖനത്തിലൂടെ ശ്രമിക്കാം!ഈ പുനരുപയോഗ ഊർജ്ജ സ്രോതസ്സുകളെ തേടുന്നതിനുള്ള ആദ്യപടിയെന്നോണം നീണ്ട ഒരിടവേളക്ക് ശേഷം ചന്ദ്രനിലേക്കുള്ള മനുഷ്യന്റെ യാത്രകൾ വീണ്ടും സജീവമായിരിക്കുകയാണ്. ലോകമെമ്പാടുമുള്ള രാജ്യങ്ങൾ ചന്ദ്രനിൽ കൂടുതൽ സുസ്ഥിരമായ താവളങ്ങൾ നിർമ്മിക്കാനും ചന്ദ്രനിലെ വിഭവങ്ങൾ ഉപയോഗിക്കാനും പദ്ധതിയിടുന്നു.ഹീലിയം-3 പോലുള്ള വിലയേറിയ ധാതുക്കൾ ഖനനം ചെയ്യാനും ഭാവിയിൽ ചൊവ്വയിലേക്കുള്ള യാത്രയ്ക്കുള്ള ഒരു ഇടത്താവളമായി ചന്ദ്രനെ ഉപയോഗിക്കാനും ഈ രാജ്യങ്ങൾ ആഗ്രഹിക്കുന്നു.ഗോളാന്തര യാത്രകൾക്ക് മനുഷ്യർക്ക് കൂടുതൽ സ്ഥിരമായ അടിസ്ഥാനം നിർമ്മിക്കാൻ ചന്ദ്രനെ ഉപയോഗിക്കുക എന്നതാണ് അവരുടെ മറ്റൊരു പ്രധാന ലക്ഷ്യം.സാങ്കേതികവിദഗ്ധരും രാഷ്ട്രത്തലവൻമാരും വൻകിട കോർപറേറ്റ് മുതലാളിമാരും വരെ ഈ സ്വപ്നത്തെ പിന്തുണയ്ക്കുന്നു. എന്നിരുന്നാലും, ചന്ദ്രനിൽ ഒരു സ്ഥിരമായ കോളനി സ്ഥാപിക്കുക എന്നതായിരിക്കും ഈ പദ്ധതികൾ മുൻഗണന നൽകുന്ന ആദ്യ ഘട്ടം. ആ ലക്ഷ്യങ്ങളിലേക്കുള്ള ആദ്യ കാൽവെപ്പായി 2025 ഓടുകൂടി മനുഷ്യരെ അതും, ചരിത്രത്തിൽ ആദ്യമായി ഒരു കറുത്ത വർഗ്ഗക്കാരനെയും ഒരു വനിതയെയും ചന്ദ്രനിലിറക്കാൻ അമേരിക്ക പ്ലാൻ ചെയ്യുന്നു.2023-ൽ ആരംഭിച്ച ഈ ദൗത്യങ്ങൾ ഘട്ടംഘട്ടമായി 2025-ൽ പൂർത്തിയാകുമെന്ന് പ്രതീക്ഷിക്കുന്നു.ചന്ദ്രനിലേക്ക് വീണ്ടും മനുഷ്യരെ എത്തിക്കുക,അവിടെയുള്ള ധാതുക്കളെക്കുറിച്ചും പ്രതലത്തെ കുറിച്ചും ഗവേഷണപ്രവർത്തനങ്ങൾ നടത്തുക തുടങ്ങിയവ ലക്ഷ്യമിട്ടുള്ള നാസയുടെ ചാന്ദ്രദൗത്യപരമ്പരയാണ് ആർടെമിസ്.ചന്ദ്രനിലെ ദീർഘകാല പര്യവേക്ഷണത്തിന് ആവശ്യമായ വെള്ളവും മറ്റ് നിർണായകവിഭവങ്ങളും കണ്ടെത്തി ഉപയോഗിക്കുക,ഭൂമിയുടെയും ചന്ദ്രന്റെയും ചൊവ്വയുടെയും ഉത്ഭവ രഹസ്യങ്ങൾ, പരിണാമം ഇവകളെക്കുറിച്ച് താരതമ്യം ചെയ്ത് വ്യത്യാസങ്ങളും സാദൃശ്യങ്ങളും അതിസൂക്ഷ്മമായി വിശകലനം ചെയ്തു മനസ്സിലാക്കൽ , അതിന്റെ അടിസ്ഥാനത്തിൽ മനുഷ്യനെയും വഹിച്ചുകൊണ്ടുള്ള ചൊവ്വായാത്രയ്ക്ക് അനുയോജ്യമായ സാങ്കേതിക വിദ്യകൾ വികസിപ്പിച്ചെടുക്കുക , ഭാവി ഗോളാന്തര യാത്രകൾ അസൂത്രണം ചെയ്യുക എന്നിങ്ങനെ നീളുന്നു ആർടെമിസ് ദൗത്യം തുറക്കുന്ന സാധ്യതകളുടെയും പ്രതീക്ഷകളുടെയും പട്ടിക.രണ്ടു തവണയായി നടത്തുന്ന ആളില്ലാ ചന്ദ്രയാത്രയ്ക്കു ശേഷം നാസയുടെ ആർട്ടിമിസ് 3 മിഷനിൽ ഒരു വനിത ഉൾപ്പെടെ രണ്ടു പേർ ചന്ദ്രനിൽ ഇറങ്ങും. മനുഷ്യകുലത്തിന്റെ ചാന്ദ്രഗവേഷണ രംഗത്തെ പുതുയുഗപ്പിറവിയാകും അതെന്ന് ശാസ്ത്രലോകം വിലയിരുത്തുന്നു.ചന്ദ്രനിൽ മനുഷ്യൻ അവസാനമായി ഇറങ്ങിയിട്ട് അരനൂറ്റാണ്ട് പിന്നിട്ടെങ്കിലും ബഹിരാകാശ ഗവേഷകർ വെറുതെയിരിക്കുകയായിരുന്നില്ല. ശാസ്ത്രസാങ്കേതിക രംഗത്ത് പിൽക്കാലത്തുണ്ടായ കുതിച്ചുചാട്ടം ചാന്ദ്രഗവേഷണത്തിനും ചാന്ദ്രയാത്രയ്ക്കും എങ്ങനെ പരമാവധി പ്രയോജനപ്പെടുത്താനാവും എന്ന ഗവേഷണത്തിലായിരുന്നു നാസ ഉൾപ്പെടെയുള്ള വിവിധ ശാസ്ത്രജ്ഞരുടെ സംഘങ്ങൾ.ഇക്കാലയളവിൽ റോബോട്ടുകളെ ഉപയോഗിച്ചുള്ള പര്യവേഷണങ്ങളും സ്പേസ് വാക്കുകളും തുടർച്ചയായി നടന്നിരുന്നു. 20 വർഷത്തിലധികമായി ബഹിരാകാശത്ത് ഐഎസ്എസ് സ്റ്റേഷനിൽ ഗവേഷകർ ചാന്ദ്രയാത്ര ഉൾപ്പെടെയുള്ള പുതിയ ഗവേഷണങ്ങൾക്ക് കൃത്യമായ തയാറെടുപ്പുകൾ നടത്തിവരുന്നുണ്ട്. ചന്ദ്രയാത്രയ്ക്കു പുറമെ ചൊവ്വാ പര്യവേഷണം, സ്പേസിലെ കാലാവസ്ഥാ വ്യതിയാനങ്ങളുടെ പ്രത്യേകതകൾ എന്നിവ ശാസ്ത്രജ്ഞർ പഠനവിഷയമാക്കിയിരുന്നു. പിന്നീട് 2017 ഡിസംബറിലാണ് നാസ മനുഷ്യന്റെ ചന്ദ്രയാത്ര തുടരുന്നു എന്ന പ്രഖ്യാപനം ഓദ്യോഗികമായിനടത്തിയത്. ചാന്ദ്ര ദൗത്യത്തിന് ആർട്ടിമിസ് എന്ന പേര് സ്വീകരിച്ചതും മുൻ കാലത്തേതു പോലെ ഗ്രീക്ക് ഇതിഹാസങ്ങിളിൽ നിന്നു പ്രചോദനമുൾക്കൊണ്ട് തന്നെയാണ്‌.21-ാം നൂറ്റാണ്ടിലെ ഏറ്റവും വലിയ ചാന്ദ്രപര്യവേക്ഷണ ദൗത്യമായ ആർട്ടെമിസിന്റെ ഭാഗമായി ചന്ദ്രനിലേക്ക് പോകാൻ പരിശീലനം നേടുന്ന 18 പേരിൽ പകുതിയും സ്ത്രീകളാണ്. ചന്ദ്രനിൽ കാലുകുത്തുന്ന ആദ്യസ്ത്രീ ഇവരിൽ ഒരാളായിരിക്കും. ചൊവ്വയടക്കം കൂടുതൽ ഇടങ്ങളിലേക്ക് ശാസ്ത്ര പര്യവേക്ഷണ ദൗത്യങ്ങൾ നടത്തുവാൻ സഹായകരമായ നിലയിൽ ചന്ദ്രനെ ഒരു ഇടത്താവളമാക്കാനുള്ള ‌സാധ്യതകളും പഠനങ്ങളും പരീക്ഷണങ്ങളുമാണ് ആർടെമിസ് ദൗത്യം പ്രധാനമായും ലക്ഷ്യമിടുന്നത്. ചന്ദ്രൻ ഇനി മനുഷ്യന്റെ സമീപഭാവിയിലെ ചൊവ്വായാത്രക്കുള്ള പരിശീലനക്കളരിയായിമാറും. ചൊവ്വയിലേക്ക് പോകുന്നതിനുമുമ്പ് അതിനുവേണ്ട തന്ത്രങ്ങളും സാങ്കേതികവിദ്യകളും പരീക്ഷിക്കാനുള്ള ഇടമായും ഇടത്താവളമായുമാണ് നാസ ചന്ദ്രനെ കാണുന്നത്. ചന്ദ്രന്റെ ദക്ഷിണ ധ്രുവത്തിലായിരിക്കും ഇതിനുവേണ്ടി നാസയും പങ്കാളികളും ചേർന്ന് ബേസ് ക്യാമ്പ് നിർമിക്കുന്നത്. ജലസാന്നിധ്യം ഉണ്ടെന്നതാണ് ദക്ഷിണധ്രുവം തെരഞ്ഞെടുത്തതിന്റെ പ്രധാന കാരണം. ആയത് കൊണ്ട് ഇവിടം മനുഷ്യവാസത്തിന് അനുയോജ്യമായിരിക്കും എന്നാണ് പ്രതീക്ഷ. ജലത്തെ വിഘടിപ്പിച്ച് ഹൈഡ്രജനെ റോക്കറ്റ് ഇന്ധനമായും, ഓക്സിജൻ ശ്വസിക്കാനായും ഉപയോഗിക്കാം എന്ന സാധ്യതയുമുണ്ട്.ചന്ദ്രനിലെ തനതായ വിഭവങ്ങൾ ഖനനം ചെയ്തുകൊണ്ടായിരിക്കും ഈ ബേസ് ക്യാമ്പിന്റെ പ്രധാന പ്രവർത്തനങ്ങൾ. ഭൂമിയിൽനിന്ന് വിതരണം ചെയ്യുന്ന അവശ്യവസ്തുക്കളെ ആശ്രയിക്കാതെ ചന്ദ്രനിലെ വിഭവങ്ങൾ ഉപയോഗിച്ച് കൂടുതൽ കാര്യക്ഷമമായ പ്രവർത്തനങ്ങൾ നടത്താനാണ് പദ്ധതിയിടുന്നത്.മനുഷ്യരെ വീണ്ടും ചന്ദ്രനിൽ എത്തിക്കുന്നതോടൊപ്പം, ചന്ദ്രോപരിതലത്തിൽ പരമാവധി പര്യവേഷണങ്ങൾ നടത്തി ഇനിയും ഉത്തരം കിട്ടാത്ത പല സമസ്യകളും പൂരിപ്പിക്കുക, അങ്ങനെ ലഭ്യമാവുന്ന അറിവുകളെയടിസ്ഥാനമാക്കി ഭാവി ചാന്ദ്ര ദൗത്യങ്ങളെ കൂടുതൽ മികവുറ്റതാക്കുക , ചന്ദ്രനിൽ സ്ഥിരമായ മനുഷ്യസാന്നിധ്യം തുടങ്ങി ആർടെമിസ് മിഷന്റെ ലക്ഷ്യങ്ങൾ വിപുലമാണ്. ചന്ദ്രനിൽ മനുഷ്യകോളനികൾ എന്ന സ്വപ്നം യാഥാർഥ്യമാക്കാൻ ആർടെമിസ് ദൗത്യത്തിലൂടെ ലഭിക്കുന്ന വിലപ്പെട്ട വിവരങ്ങൾ സഹായകമാവുമെന്നാണ് പ്രതീക്ഷ. ചന്ദ്രോപരിതല പര്യവേഷണത്തിന് റോബോട്ടിക് സംവിധാനങ്ങളേയും നാസ ഈ ദൗത്യത്തിൽ പ്രയോജനപ്പെടുത്തും. ആർടെമിസ് ദൗത്യങ്ങളിലൂടെ ചന്ദ്രനിൽ മനുഷ്യന്റെ സാന്നിധ്യം പുനഃസ്ഥാപിക്കുകയും ഗോളാന്തര യാത്രകൾക്ക് ഒരു പുതുയുഗം നാന്ദി കുറിക്കുകയും ചെയ്യും.അതോടൊപ്പം 2023 ആഗസ്റ്റ് 23ന് ആദ്യമായി ചന്ദ്രൻ്റെ ദക്ഷിണധ്രുവത്തിൽ സോഫ്റ്റ് ലാൻഡ് ചെയ്ത ഇന്ത്യയുടെ ചന്ദ്രയാൻ 3 ദൗത്യവും വളരെ ശ്രദ്ധേയമായ പല കണ്ടുപിടുത്തങ്ങളും നടത്തിക്കൊണ്ടിരിക്കുകയാണ്. അടുത്തിടെ ചന്ദ്രൻ്റെ ദക്ഷിണ ധ്രുവത്തിൽ സോഫ്റ്റ് ലാൻഡിങ് ചെയ്യാൻ ശ്രമിക്കുന്നതിനിടെ പരാജയപ്പെട്ട റഷ്യയുടെ ലൂണാ 25 ദൗത്യവും ചന്ദ്രനിൽ ലാൻഡർ ഇറക്കി ഒരു വർഷക്കാലത്തോളം അവിടത്തെ ധാതുലവണങ്ങളൊക്കുറിച്ച് പഠിക്കാനുള്ള ദൗത്യമായിരുന്നു.ഇന്ന്, അമേരിക്ക, റഷ്യ, ചൈന, ഇന്ത്യ, ജപ്പാൻ, യൂറോപ്യൻ യൂണിയൻ, ഓസ്ട്രേലിയ കാനഡ എന്തിനധികം മിഡിൽ ഈസ്റ്റ് രാജ്യങ്ങൾവരെ വീണ്ടും ചാന്ദ്ര പര്യവേക്ഷണത്തിൽ താൽപ്പര്യം കാണിക്കുന്നു. അവരെല്ലാം ചന്ദ്രനിലിറങ്ങാനും അവിടുത്തെ ധാതുക്കളെ കുറിച്ച് പഠിക്കാനും അവിടെ നിന്ന് ചൊവ്വാഗ്രഹം പോലുള്ള ഗ്രഹങ്ങളിലേക്ക്‌ ഗ്രഹാന്തര യാത്ര നടത്താനുള്ള ഇടത്താവളങ്ങൾ നിർമ്മിക്കാനും അവിടെത്തെ ധാതുക്കളെക്കുറിച്ചും ചന്ദ്രോപരിതലത്തെക്കുറിച്ചും പഠിക്കാനും ശ്രമിക്കുന്നു. മനുഷ്യൻ ചൊവ്വയിൽ ഇറങ്ങിയാലും ഇല്ലെങ്കിലും പ്രമുഖരും ശക്തരുമായ രാഷ്ട്രങ്ങൾ തമ്മിലുള്ള ഒരു നിഴൽ യുദ്ധത്തിൻ്റെ തുടക്കമാണിതിലൂടെ കുറിക്കുന്നത് എന്ന് കരുതേണ്ടിവരും ,അതിനുള്ള കാരണമോ മനുഷ്യരാശിക്ക് അത്യന്താപേക്ഷിതമായ ഊർജ്ജത്തിൻ്റെ ആവശ്യകതയും.!ചന്ദ്രനിൽ വൻകിട രാഷ്ട്രങ്ങൾ പൊതുജനങ്ങളിൽ നിന്ന് മറച്ചുവെക്കുന്ന നിരവധി രഹസ്യങ്ങളുണ്ടെന്ന്രുപാടുപേർ വിശ്വസിക്കുന്നു. ഈ രഹസ്യങ്ങളിൽ ഏലിയൻ പോലെയുള്ള ഗ്രഹാന്തര ജീവികളുടെ സാന്നിധ്യം, ഭൂതകാലത്തെ അണുവായുധ പരീക്ഷണങ്ങൾ, അല്ലെങ്കിൽ ചന്ദ്രനിൽ മനുഷ്യർ ഇപ്പോഴും താമസിക്കുന്നുണ്ടെന്ന വസ്തുത അതുമല്ലെങ്കിൽ സയൻസ് ഫിക്ഷൻ സിനിമകളിലെല്ലാം കാണുന്ന പോലെ ലോക രാഷ്ട്രങ്ങളിലെ തലവന്മാരെല്ലാം ഭൂമിയിൽ ഇനിയൊരു ആണവയുദ്ധം ഉണ്ടാവുകയാണെങ്കിൽ രക്ഷപ്പെടാനുള്ള സുരക്ഷാകരമായ ഒളിത്താവളങ്ങൾ നിർമ്മിച്ചിട്ടുണ്ട് എന്നത് പോലെയുള്ള പലവാദങ്ങളും ഊഹോപോഹങ്ങളും നിലനിൽക്കുന്നു. എന്നിരുന്നാലും, ഈ രഹസ്യാത്മക വാദങ്ങൾക്ക് ശക്തി പകരുന്ന തരത്തിലുള്ള വിശ്വാസയോഗ്യമായ യാതൊരു തെളിവുകളും ഇതുവരെ പുറത്തുവന്നിട്ടില്ല, അതിനാൽ അവയെല്ലാം കെട്ടുകഥകൾ മാത്രമാണെന്ന് ഭൂരിപക്ഷവും വിശ്വസിക്കുന്നു.ചന്ദ്രനിൽ ഗ്രഹാന്തര ജീവികളുടെ സാന്നിധ്യം ഏറ്റവും പ്രചാരമുള്ള രഹസ്യാത്മക സിദ്ധാന്തങ്ങളിൽ ഒന്നാണ്. 1969-ൽ മനുഷ്യർ ആദ്യമായി ചന്ദ്രനിൽ ഇറങ്ങിയതിൽ, ചില ആളുകൾ അവരവിടെ ഗ്രഹാന്തര ജീവികളെ കണ്ടതായി അവകാശപ്പെട്ടിട്ടുണ്ട്. എന്നിരുന്നാലും, ഈ അവകാശവാദങ്ങളെല്ലാം ശാസ്ത്രീയമായിതെളിയിക്കപ്പെടാത്തതാണ്.ചന്ദ്രനിൽ അമേരിക്കയും സോവിയറ്റ് യൂണിയനും ആണവായുധങ്ങൾ വികസിപ്പിക്കുന്ന തുടക്കകാലത്ത് ആയുധ പരീക്ഷണങ്ങൾ നടത്തിയതായി ചിലർ വാദിക്കുന്നു. 1960-കളിൽ, ചന്ദ്രനിൽ മനുഷ്യർ ഇറങ്ങിയതിനു ശേഷം, ചില രാഷ്ട്രങ്ങൾ അവരുടെ ആയുധങ്ങളുടെ ശേഷി പരീക്ഷിക്കുന്നതിനുള്ള ഒരു സ്ഥലമായി ചന്ദ്രനെ ഉപയോഗിച്ചിരിക്കാമെന്ന് അവർ വിശ്വസിക്കുന്നു. എന്നിരുന്നാലും, ഈ ആരോപണങ്ങളെ സ്ഥിരീകരിക്കുന്ന ശക്തമായ തെളിവുകളൊന്നും ഇതുവരെ ലഭ്യമായിട്ടില്ല. മനുഷ്യർ രഹസ്യ ദൗത്യങ്ങൾക്കായി ചന്ദ്രനിൽ ഇപ്പോഴും താമസിക്കുന്നുണ്ടെന്ന വസ്തുത വിശ്വസിക്കുന്ന ചിലരുമുണ്ട്. 1969-ൽ മനുഷ്യർ ആദ്യമായി ചന്ദ്രനിലിറങ്ങിയതിന് ശേഷം, ചില രാഷ്ട്രങ്ങൾ അവിടെ രഹസ്യ സങ്കേതങ്ങൾ സ്ഥാപിച്ചിരിക്കാമെന്ന് അവർ ആരോപിക്കുന്നു. എങ്കിലും ഈ ആരോപണങ്ങൾക്കും ബലമേകുന്ന തരത്തിലുള്ള യാതൊരു തെളിവുകളും ഇതുവരെ പുറത്തുവന്നിട്ടില്ല.ചന്ദ്ര പര്യവേക്ഷണത്തിൽ ശബ്ദമില്ലാതെ നടക്കുന്ന ഈ നിഴൽ യുദ്ധത്തിലൂടെ, വൻകിട രാഷ്ട്രങ്ങൾ യഥാർത്ഥത്തിൽ ചന്ദ്രനിലെ വിഭവങ്ങൾ, പ്രത്യേകിച്ച് ഹീലിയം -3 എന്ന അപൂർവ്വവും വിലപ്പെട്ടതുമായ ഊർജ്ജ സ്രോതസ്സ് എന്നിവയുടെ നിയന്ത്രണം നേടാൻ ശ്രമിക്കുകയാണ്.ചന്ദ്രനിൽ അത്യപൂർവ്വവും അമൂല്യവുമായ ധാതുക്കൾ, പ്രത്യേകിച്ച് ലെഡ്, റൂബിഡിയം, പൊട്ടാസ്യം സൾഫർ, ഓക്സിജൻ പോലെയുള്ള ധാതുക്കളുണ്ടെന്ന് നമ്മുടെ ചന്ദ്രയാൻ ദൗത്യത്തിലൂടെ കണ്ടുപിടിച്ചു കൊണ്ടിരിക്കുന്നു. വരും ആഴ്ചകളിൽ വിലപ്പെട്ട കൂടുതൽ വിവരങ്ങൾ പുറത്തുവിടപ്പെടുമെന്ന് പ്രതീക്ഷിക്കുന്നു,ഈ ധാതുക്കൾ ഭൂമിയിൽ വളരെ വിലപിടിപ്പുള്ളവയാണ്,കൂടാതെ അവ ഭൂമിയുടെ സ്വന്തം ധാതുവിഭവങ്ങൾക്ക് പകരമായി ഉപയോഗിക്കാനും കഴിയും. ചന്ദ്രനിൽ ജലമുണ്ടെന്ന് കണ്ടെത്തിയിട്ടുണ്ട്, അത് ഭൗമേതരജീവന്റെ സാധ്യതയ്ക്ക് തെളിവാണ്. ജലം ഭൗമേതരജീവികളുടെ നിലനിൽപ്പിന് ആവശ്യമായ ഒരു പ്രധാന ഘടകമാണ്, അതിനാൽ ചന്ദ്രനിൽ ജീവൻ ഉണ്ടെന്ന് കണ്ടെത്തിയാൽ അത് ഒരു ത്രസിപ്പിക്കുന്ന കണ്ടെത്തലായിരിക്കും.ചന്ദ്രനിൽ സുലഭമായ വാതകങ്ങളിൽ മുഖ്യമായ ഹീലിയം -3 എന്നത് ഒരു ലഘുവായ, സ്ഥിരതയുള്ള ഹീലിയം ഐസോടോപ്പാണ്.ഇത് കോടിക്കണക്കിന് വർഷങ്ങളായി സൂര്യനിൽ നിന്ന് വരുന്ന സൗരവികരണങ്ങളാൽ ഉണ്ടാവുന്ന റെഗോലിത്ത് എന്ന ചാന്ദ്ര പ്രതലത്തിനടിയിൽ അടിയുന്നു. ചന്ദ്രന്റെ ഉപരിതലത്തിൽ കാണപ്പെടുന്ന ഒരു തരം മണ്ണ് പോലെയുള്ള പദാർത്ഥമാണ് റെഗോലിത്ത്.ഇത് ചന്ദ്രന്റെ പാറകൾ, ധൂളികൾ, വാതകങ്ങൾ എന്നിവയുടെ മിശ്രിതമാണ്. റെഗോലിത്ത് സാധാരണയായി 0.1 മുതൽ 1 മീറ്റർ വരെ ആഴത്തിലാണ് കാണപ്പെടുന്നത്, എന്നാൽ ചില സ്ഥലങ്ങളിൽ ഇത് 10 മീറ്റർ വരെ ആഴത്തിലേക്ക് എത്താം. ഇതിലാണ് അപരിമിതമായ ഹീലിയം ത്രീ അടങ്ങിയിട്ടുള്ളത് ഇത് ന്യൂക്ലിയർ ഫ്യൂഷന് ഉപകാരപ്പെടുത്താവുന്ന ഊർജ്ജ സ്രോതസ്സാണ്. ഭൂമിയിൽ ഹീലിയം -3 വളരെ വിരളമാണ്, എന്നാൽ ഈ ധാതു ചന്ദ്രനിൽ വളരെയധികം കാണപ്പെടുന്നു. ഹീലിയം -3 കൊണ്ടുള്ള അണുസംയോജനം വളരെ കാര്യക്ഷമമാണ്, കൂടാതെ അത് റേഡിയോ ആക്ടീവ് ഉൽപ്പന്നങ്ങൾ ഉണ്ടാക്കുന്നില്ല. അതിന്റെ ഈ സ്വഭാവം അതിനെ ഒരു പാരിസ്ഥിതികമായി ശുദ്ധമായ ഊർജ്ജ സ്രോതസ്സാക്കി മാറ്റുന്നു.ഇനി നമുക്ക് ഹീലിയം -3 അണുസംയോജന പ്രക്രിയ എങ്ങനെയാണെന്ന് നോക്കാം: ഹീലിയം -3 അണുസംയോജന പ്രക്രിയ എന്നത് രണ്ട് ഹീലിയം -3 അണുക്കൾ ചേർന്ന് ഒരു ലിഥിയം -6 അണുവായി മാറുന്ന ഒരു കൂടിച്ചേരൽ പ്രക്രിയയാണ്. ഈ പ്രക്രിയയിൽ, ഒരു പ്രോട്ടോൺ ന്യൂട്രോണായി മാറുന്നു. ഈ മാറ്റത്തിന് വളരെയധികം ഊർജ്ജം ആവശ്യമാണ്,ഈ പ്രതികരണം ആണവവിസ്ഫോടനത്തിന്റെ രൂപത്തിൽ പുറത്തുവിടപ്പെടുന്നു. ഈ ആണവ വിസ്ഫോടനത്തിലൂടെയുള്ള ശക്തി ടർബൈനുകളിലേക്ക് ആവാഹിച്ച് വൈദ്യുതി ഉത്പാദനത്തിനും അതല്ലെങ്കിൽ ഭൂമിയുടെ അന്തരീക്ഷത്തെ വർദ്ധിച്ച തോതിൽ ചൂടാക്കുവാനും ഉപയോഗിക്കാം.ഭൂമിയുടെ അന്തരീക്ഷത്തെ ചൂടാക്കുക എന്നതുകൊണ്ട് അർത്ഥമാക്കുന്നത്, ഈ അണുസംയോജന പ്രതികരണത്തിൽ നിന്നുള്ള ഊർജ്ജം ഭൂമിയിലെ കാലാവസ്ഥയെ സ്വാധീനിക്കാൻ ഉപയോഗിക്കാം എന്നാണ്. ഈ പ്രതികരണത്തിൽ നിന്നുള്ള ഊർജ്ജം ധാരാളം ഗ്യാസ് ഉപയോഗിച്ച് ഭൂമിയുടെ അന്തരീക്ഷത്തിലേക്ക് പുറത്തുവിടാം. ഈ ഗ്യാസ് അന്തരീക്ഷത്തെ ചൂടാക്കുകയും കാലാവസ്ഥയെ മാറ്റുകയും ചെയ്യും. നിലവിൽ ഇതൊരു വികസിച്ചുകൊണ്ടിരിക്കുന്ന സാങ്കല്പിക ആശയമാണെങ്കിലും, ഭാവിയിൽ ഈ അണുസംയോജന പ്രതികരണം ഭൂമിയുടെ കാലാവസ്ഥയെ നിയന്ത്രിക്കാൻ ഉപയോഗിക്കാമെന്ന് ശാസ്ത്രജ്ഞർ പ്രതീക്ഷിക്കുന്നു.ചന്ദ്രനിലെ ഹീലിയം -3 ഖനനം ചെയ്യാനുള്ള സാങ്കേതികവിദ്യ ഇപ്പോഴും പ്രാരംഭദശയിലാണ്, എന്നാൽ ഈ പ്രവർത്തനം ഭാവിയിൽ സാധ്യമാകും. ഭീമമായ മുതൽമുടക്ക് ആവശ്യപ്പെടുന്ന ഈ മേഖലയിലെ ശാസ്ത്ര സാങ്കേതിക വിദ്യകളുടെ സമന്വയത്തിനാണ് ഐഎസ്ആർഒ ചാന്ദ്രയാൻ ദൗത്യത്തിലൂടെ മുൻതൂക്കം നൽകുന്നത്.ഹീലിയം -3 ഖനനം ചെയ്യാനും ഉപയോഗിക്കാനും കഴിയുന്നത് ഊർജ്ജ സുരക്ഷയ്ക്കും പാരിസ്ഥിതിക സംരക്ഷണത്തിനും ഒരു വലിയ മുന്നേറ്റമായിരിക്കും. ഹീലിയം 3 ഒരു പ്രത്യേക ഘട്ടത്തിൽ ഒരു പ്രത്യേക ശാസ്ത്രജ്ഞൻ കണ്ടെത്തിയതല്ല. പ്രപഞ്ചത്തിൽ എക്കാലത്തും നിലനിന്നിരുന്ന ഹീലിയത്തിന്റെ സ്വാഭാവികമായ ഐസോടോപ്പാണിത്. ചന്ദ്രന്റെ ഉപരിതലത്തിൽ ഹീലിയം ത്രീ ഐസോടോപ്പിന്റെ സാന്നിധ്യം തെളിയിക്കപ്പെട്ടതോടെ, ചാന്ദ്ര പര്യവേക്ഷണ രംഗത്ത് രാഷ്ട്രങ്ങൾ തമ്മിലുള്ള നിഴൽ യുദ്ധം കൂടുതൽ രൂക്ഷമായി.ഈ അമൂല്യമായ ധാതുവിന്റെ നിക്ഷേപങ്ങൾ കണ്ടെത്താനുള്ള മത്സരത്തിൽ, യുണൈറ്റഡ് സ്റ്റേറ്റ്സ്, ഇന്ത്യ,ചൈന, റഷ്യ തുടങ്ങിയ രാജ്യങ്ങൾ കൂടുതൽ ശക്തമായ ചാന്ദ്ര പര്യവേക്ഷണ പദ്ധതികൾ ആവിഷ്കരിച്ചുകൊണ്ടിരിക്കുകയാണ്. ചന്ദ്രനിൽ ഹീലിയം ത്രീയുടെ സാന്നിധ്യം തെളിയിക്കുന്നത്, ഈ ധാതുവിന്റെ വ്യാവസായിക പ്രാധാന്യം വളരെ വലുതാണെന്നതിനെ സൂചിപ്പിക്കുന്നു. ഹീലിയം ത്രീ ഉപയോഗിച്ച് ഹൈഡ്രജൻ ബാക്കപ്പ് ബാറ്ററികളും ലേസറുകളും നിർമ്മിക്കാം. കൂടാതെ ഇത് മെഡിക്കൽ ഉപകരണങ്ങളിലും കൃത്രിമ ഇൻസുലിൻ നിർമ്മാണത്തിലും ഉപയോഗിക്കാം. ചന്ദ്രനിൽ നിന്ന് ഹീലിയം ത്രീ ഖനനം ചെയ്യുന്നത് ഒരു വെല്ലുവിളി നിറഞ്ഞ ജോലിയാണ്. എന്നിരുന്നാലും, ഈ ധാതുവിന്റെ വ്യാവസായിക പ്രാധാന്യം കണക്കിലെടുക്കുമ്പോൾ, എന്തു വില കൊടുത്തും ഈ വെല്ലുവിളികൾ മറികടക്കാൻ രാജ്യങ്ങൾ തയ്യാറാകും. ഈ നിഴൽയുദ്ധത്തിന്റെ വിജയിയായിരിക്കും ഭാവിലോകത്തിലെ പ്രധാന സാമ്പത്തിക ശക്തിയും ചന്ദ്രനിലെ ഹീലിയം ത്രീയുടെ വ്യാവസായിക ഉപയോഗത്തിൽ നിന്നുള്ള ലാഭങ്ങൾ നേടുന്നതും. ഈ ധാതുവിന്റെ വ്യാവസായിക പ്രാധാന്യം കണക്കിലെടുക്കുമ്പോൾ, ഈ യുദ്ധം വരും കാലങ്ങളിൽ ദൂരവ്യാപകമായ പ്രത്യാഘാതങ്ങളും പ്രതിഫലനങ്ങളും ഉണ്ടാക്കും.ശാസ്ത്രജ്ഞരും എഞ്ചിനീയർമാരും ഹീലിയം-3 ൻ്റെ നിഗൂഢതകൾ കൂടുതൽ ആഴത്തിൽ പരിശോധിക്കുമ്പോൾ, ഈ ശ്രദ്ധേയമായ ഐസോടോപ്പ് മനുഷ്യരാശിയുടെ ഭാവി ശ്രമങ്ങളെ രൂപപ്പെടുത്തുന്നതിൽ നിർണായക പങ്ക് വഹിക്കുന്ന ഒരു ലോകത്തിനായി നമുക്ക് പ്രത്യാശയോടെ കാത്തിരിക്കാം.
