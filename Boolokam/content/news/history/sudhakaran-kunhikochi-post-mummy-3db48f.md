---
title: "അലറിക്കരയുന്ന മമ്മിയുടെ രഹസ്യം തേടി..."
date: 2020-10-31T09:44:57
draft: false
categories: ["History"]
tags: ['Buses', 'Mummy', 'Sudhakaran Kunhikochi']
author: "Beaumaris"
---

<strong><a href="http://13.126.68.249/sudhakaran-kunhikochi-post-mummy/290774/ggg-1243" rel="attachment wp-att-290775"><img class="alignleft size-full wp-image-290775" src="https://cdn.boolokam.com/articles/2020/10/ggg-381.jpg" alt="" width="845" height="440" /></a>Sudhakaran Kunhikochi എഴുതുന്നു </strong>

<strong>അലറിക്കരയുന്ന മമ്മിയുടെ രഹസ്യം തേടി...</strong>
1

ചിലപ്പോൾ അങ്ങനെയാണ്. ചില ചോദ്യങ്ങൾക്കുള്ള ഉത്തരം ലഭിക്കാൻ കാലങ്ങൾ തന്നെ വേണ്ടി വന്നേക്കും. എന്നാൽ നൂറ്റാണ്ടുകൾ കാത്തു നിൽക്കേണ്ടി വരുന്ന ഒരാവസ്ഥയെക്കുറിച്ചു ആലോചിച്ചു നോക്കൂ ! ആ ചോദ്യങ്ങൾക്കുള്ള ഉത്തരം ലഭിക്കാൻ സയൻസിന്റെയും ടെക്‌നോളജിയുടെയും വളർച്ച സഹായകരമായി തീർന്നിട്ടുണ്ടാകാം. എങ്കിലും അവിടെ കാണിച്ച ക്ഷമയും നിശ്ചയദാർഢ്യവും അഭിനന്ദനീയം തന്നെ. പറഞ്ഞുവരുന്നത്, 130 വർഷങ്ങൾക്ക് മുൻപ് കണ്ടെടുക്കപ്പെട്ട "അൺനോൺ മാൻ ഇ" എന്ന പേരിലറിയപെട്ട മമ്മിയുടെ രഹസ്യം ഈ അടുത്ത കാലത്ത് അനാവരണം ചെയ്യപ്പെട്ടതിനെ കുറിച്ചാണ്.

1886-ൽ ലെക്സറിനു എതിർവശത്തു നൈലിന്റെ പടിഞ്ഞാറെകരയിലുള്ള ഏതാനും മരണാന്തരക്ഷേത്രങ്ങൾ ഉൾകൊള്ളുന്ന "ദേർ എൽ-ബഹാരി"യിൽ നിന്നാണ് പുരാവസ്തു ഗവേഷകരെ അത്ഭുതപെടുത്തുകയും കുഴക്കുകയും ചെയ്ത ഒരു മമ്മി കണ്ടെത്തിയത്. കണ്ടെടുക്കപ്പെട്ട മമ്മിയുടെ മുഖം ഭീകരമായിരുന്നു.വായ തുറന്ന നിലയിലായിരുന്നു. മരണത്തിന്റെ അതിഭയാനകരൂപം തൊട്ടുമുന്നിൽ പ്രത്യക്ഷപ്പെട്ടപ്പോൾ അലറിക്കരയുന്ന രീതിയിൽ കണ്ണുകൾ തള്ളി, മുഖത്തെ പേശികളെല്ലാം വക്രിച്ചു, ചുണ്ടുകൾ വലിഞ്ഞുകോടി പാതി തുറന്ന വായിലൂടെ മൃത്യുഗന്ധം പരത്തുന്ന ഒരു ബീഭത്സ രൂപം. മറ്റു മമ്മികളിൽ നിന്ന് വ്യത്യസ്‌തമായി കണ്ടെടുക്കപ്പെട്ട ആ മമ്മിയെ ഗവേഷകർ "അലറിക്കരയുന്ന മമ്മി" എന്നാണ് വിളിച്ചിരുന്നത്.

ഈജിപ്ഷ്യൻ - ഫറവോ ശവസംസ്കാര ചടങ്ങുകളിൽ നിന്ന് വ്യത്യസ്തമായി കാണപ്പെട്ടത് ചരിത്രാന്വേഷകരെയും ഗവേഷകാരെയും ഇരുത്തി ചിന്തിപ്പിച്ചു. "മമ്മിഫിക്കേഷൻ" സാധാരഗതിയിൽ ലിനൻ തുണിയിൽ പൊതിഞ്ഞാണ് തയ്യാറാക്കുക. എന്നാൽ അലറിക്കരയുന്ന മമ്മിയുടെ ശരീരഭാഗങ്ങൾ തന്ത്ര കർമ്മാനുഷ്ടാനങ്ങൾക്ക് ഏറ്റവും മലീമസമെന്ന് അക്കാലത്തു കരുതിയിരുന്ന ആട്ടിൻതോലിൽ പൊതിഞ്ഞാണ് നടത്തിയിരുന്നത്. പ്രാചീന ഈജിപ്തിലെ വറ്റിവരണ്ട ജലാശയങ്ങളുടെ അടിത്തട്ടിൽ നിന്നും ശേഖരിക്കുന്ന "നാട്രോൺ " എന്ന ഉപ്പിലിട്ടായിരുന്നു മൃതദേഹം സൂക്ഷിക്കുന്നത്. കൂടതെ, മസ്തിഷ്ക്കവും കുടൽമാലയടക്കമുള്ള ആന്തരികയാവയവങ്ങൾ നീക്കം ചെയ്യാതെയും കൂടുതൽ പരിചരണങ്ങൾ ഒന്നുമില്ലാതെ നിഗൂഢവും ദുരൂഹമായ രീതിയിൽ നടത്തിയ മമ്മിഫിക്കേഷൻ ഗവേഷകരിൽ അസ്വാഭികത ഉണ്ടാക്കി. അതോടപ്പം മരണാനന്തര ജീവിതത്തിൽ ഒരു സ്ഥാനവും നേടാതിരിക്കാനായി ശവക്കല്ലറയിലെ പേരുകളെല്ലാം ചുരണ്ടി കളയുകയും ചെയ്തിരിക്കുന്നു. ഒരാളുടെ മരണത്തോടെ അയാളുടെ എല്ലാം തെറ്റുകുറ്റങ്ങളും പൊറുക്കപ്പെടുമെന്നാണ് പറയാറുള്ളത്. പക്ഷെ ഇവിടെ മരണാന്തര ജീവിതത്തിൽ പോലും അയാൾക്ക് മോക്ഷം കിട്ടരുതെന്ന് ആഗ്രഹിക്കാൻ മാത്രം അയാൾ ചെയ്ത തെറ്റെന്താണ്? ആ ചോദ്യം എന്നെ കൊണ്ടെത്തിച്ചതാകട്ടെ 3000 വർഷങ്ങൾക്കപ്പുറത്ത് ഈജിപ്ത് ഭരിച്ചിരുന്ന ഫറവോമാരിലേക്കും കൊട്ടാരത്തിന്റെ അന്തപ്പുരത്തിൽ അരങ്ങേറിയ ഗൂഢാലോചനയെ തുടർന്നുണ്ടായ കൊടും ക്രൂരതയിലേക്കും പിന്നീടുണ്ടായ ശിക്ഷാ നടപടികളിലേക്കുമായിരുന്നു!.

പ്രാചീന ഈജിപ്തിന്റെ മഹത്തായ കാലഘട്ടം എന്ന് വാഴ്ത്തപ്പെടുന്നത് നവീനരാജവംശകാലത്തെ 18-ഉം 19-ഉം രാജവംശത്തെയാണ്. ആ കാലത്താണ് പ്രതാപശാലികളായ ആമേൻ ഹോട്ടപ്മാരും, വിപ്ലവകാരിയായ അഖ്‌നതെനും ലോകത്തെ വിസ്മയിപ്പിച്ച തുത്തന്ഖാമനും മഹാനായ രാംസെസുമടങ്ങുന്ന പ്രഗത്ഭമതികൾ രാജ്യം ഭരിച്ചിരുന്നത്. ഇരുപതാം രാജവംശത്തിലെ (BCE 1185-1069 ) ശക്തനായ രാജാവായിരുന്നു രാംസെസ്സ് മൂന്നാമൻ. കർനാക്കിലെ ബുബാസ്തിസ് കവാട (Bubastite portal) ത്തിന് തൊട്ടടുത്തു പടിഞ്ഞാറു വശത്തായി സ്ഥിതി ചെയ്യുന്ന ക്ഷേത്രത്തിന്റെ തൂണുകളിൽ ഒന്നിൽ രാംസെസ് മൂന്നാമന്റെ ഔദ്യോഗികനാമം ഇങ്ങനെയാണ് കൊത്തിവെച്ചിരിക്കുന്നതു. "ഉസെർമാത് രെ -മെരിഅമൂൺ -രാമസെ -ഹെകാഇനു എന്നാണ്.
തന്റെ മഹാനായ മുൻഗാമിയായ രാംസെസ് രണ്ടാമന്റെ പേര് സ്വീകരിച്ച രാംസെസ് മൂന്നാമൻ, രാമസേസ് രണ്ടാമന്റെ പെരുമയ്ക്കും കഴിവിനും ഒപ്പം നിൽക്കാൻ പറ്റുന്ന പോരാളി തന്നെയായിരുന്നു.ലോകം മുഴുവൻ പ്രക്ഷുബ്ധമായ ഒരു കാലഘട്ടത്തിലൂടെ പൊയ്ക്കൊണ്ടിരുന്ന അവസരത്തിലായിരുന്നു ഈജിപ്തിലെ 20-അം രാജവംശത്തിലെ രണ്ടാമത്തെ ഫറവോയായി രാംസെസ് മൂന്നാമൻ സ്ഥാനമേൽക്കുന്നത്. ലോകചരിത്രത്തിൽ വെങ്കലയുഗം അസ്തമിച്ചുകൊണ്ടിരുന്ന സമയം കൂടിയായിരുന്നു. BCE 1206 മുതൽ 1150 വരെയുള്ള അരനൂറ്റാണ്ട് കാലം ഭൂമിയിലെങ്ങും മനുഷ്യൻ വിവിധ പ്രയാസങ്ങൾ നേരിട്ട കാലം.

ഗ്രീസിലെ മൈസീനിയൻ സാമ്രാജ്യം തകർച്ചയിലേക്ക് നീങ്ങിയപ്പോൾ ഗ്രീസ് ഇരുണ്ട യുഗത്തിലേക്ക് പ്രവേശിച്ചു. ഹിറ്റെറ്റുകൾ ഏതാണ്ട് തുടച്ചു നീക്കപ്പെട്ട അവസ്ഥയിലായിരുന്നു. കനാൻ ദേശത്തെ കൊച്ചുരാജ്യങ്ങളെല്ലാം അരാജകാവസ്ഥയിലും. മൈസീനി, ഹട്ടൂസ്, ഉഗാരിത് എന്നീ പുരാതനനഗരങ്ങൾ ഒന്നാകെ നാമാവശേഷമാക്കപ്പെടുകയും ചെയ്തു. ഭാരതത്തിൽ ഈയൊരു പ്രതിഭാസം ബാധിചിരുന്നതിന് തെളിവൊന്നും ഇല്ല. സിന്ധുനാഗരികത പൂർണമായും അസ്തമിക്കുകയും ഋക് വേദകാലഘട്ടം അതിന്റെ ഉന്നതിയിലേക്ക് നീങ്ങിക്കൊണ്ടിരുന്ന കാലം കൂടിയായിരുന്നു അതെന്ന് കാണാൻ കഴിയും.

"പ്രാചീന ചരിത്രത്തിലെ ഏറ്റവും കെടുതി നിറഞ്ഞ കാലം" എന്നാണ് റോബർട്ട്‌ ഡ്യുസ് എന്ന ചരിത്രകാരൻ ഈ കാലഘട്ടത്തെ വിശേഷിപ്പിക്കുന്നത്. അഗ്നിപർവത സ്‌ഫോടനങ്ങൾ, ഭൂമികുലുക്കം, വരൾച്ച, നിരക്ഷരത, കച്ചവടമാർഗങ്ങളിലെ അരക്ഷിതാവസ്ഥ, വെങ്കലത്തിന് സംഭവിച്ച ക്ഷാമം പകരം വന്ന ഇരുമ്പിനെ പൂർണമായും കൈപ്പിടിയിലൊതുക്കാൻ സാധിക്കാത്തതു കൂടാതെ സാമൂഹ്യ വ്യവസ്ഥിതിയുടെ അധഃപതനം എന്നിങ്ങനെ പല കാരണങ്ങൾ ശാസ്ത്രകാരന്മാർ ഈയൊരു പ്രതിഭാസത്തിന് കാരണമായി പറയുന്നുണ്ട്. ഇതിനെല്ലാം പുറമെ എവിടെ നിന്നോ പ്രത്യക്ഷപെട്ടു മധ്യധരണിയുടെ കിഴക്കൻ തീരങ്ങളിൽ ആക്രമണം അഴിച്ചുവിടുന്ന കടൽക്കൊള്ളക്കാർ ജനങ്ങളെ മുഴുവൻ ഭീതിയിലാഴ്ത്തുകയും ചെയ്തു.

ഭരണമേറ്റതിന്റെ അഞ്ചാം വർഷം രാംസെസ് മൂന്നാമന് ആദ്യ പരീക്ഷണം നേരിടേണ്ടി വന്നു. ലിബിയയിൽ നിന്നുള്ള ഗോത്രവർഗക്കാരുടെ രൂപത്തിൽ അപ്രതീക്ഷിതമായി വിദേശികളുടെ ആക്രമണം. അതിനെ ശക്തമായി നേരിട്ട രാംസെസ് ആക്രമണത്തെ പരാജയപ്പെടുത്തുകയും നിരവധിപേരെ വധിക്കുകയും പലരെയും അടിമകളാക്കുകയും ചെയ്തു. അതോടെ ലിബിയയുമായി ഈജിപ്തുകാർക്ക് സമ്പർക്കവും സഹവാസവും ഉണ്ടായി.
രാംസെസിന്റെ ഭരണത്തിന്റെ എട്ടാം വർഷത്തിൽ ജനങ്ങളിൽ ഉണ്ടാക്കിയ ഭീതിയും സംഭ്രമജനകമായ സ്ഥിതി വിശേഷത്തെക്കുറിച്ച് പ്രാചീന പാപ്പിറസ് രേഖകൾ ഇപ്രകാരം പറയുന്നു :-
"വിദേശികൾ അവർക്കെതിരെ ദ്വീപുകളിരുന്നു ഗൂഢാലോചന നടത്തി. യുദ്ധത്തിൽ രാജ്യങ്ങളെല്ലാം തകർന്നടിഞ്ഞു. അവരുടെ ആയുധശക്തിക്ക് മുൻപിൽ ആർക്കും പിടിച്ചുനിൽക്കാൻ കഴിഞ്ഞില്ല. ഹിറ്റെറ്റ്, ഖ്വാദ്, കാർക്കമേഷ്, അരസാവ, സൈപ്രസ് എന്നീ രാജ്യങ്ങളെല്ലാം നാമാവശേഷമായി. ജനങ്ങളെല്ലാം ഉപേക്ഷിക്കപ്പെട്ടു അലഞ്ഞു തിരിയുന്നു. സർവ്വവും നശിപ്പിക്കുന്ന ആ ഉഗ്രമൂർത്തികൾ ഈജിപ്തിനെയും ലക്ഷ്യമിട്ട് കടന്ന് വരുകയാണ്. "

രേഖയിൽ പറഞ്ഞിരിക്കുന്ന കാര്യങ്ങൾ സത്യമാണെന്നാണ് ചരിത്രം പറയുന്നത്. ആ ലിഖിതങ്ങളിൽ പറഞ്ഞിരിക്കുന്ന രാജ്യങ്ങൾ കൂടാതെ എംക്കോമി, താർസസ്‌, അലലാഖ്, ഉഗാരിത് എന്നീ നഗരങ്ങളും തകർത്തെറിഞ്ഞിരുന്നു. മനുഷ്യരാശിക്ക് നാശം വരുത്തി ജനങ്ങളെയും രാജ്യങ്ങളെയും ഇല്ലാതാക്കി സമ്പത്ത് കൊള്ളയടിച്ചും മാനവസംസ്കാരത്തെ തന്നെ ഇല്ലായ്മ ചെയ്യാൻ ഇറങ്ങിപുറപ്പെട്ട ആ രാക്ഷസന്മാർ ആരായിരുന്നു? കടൽമനുഷ്യർ! ഒരു കാലത്ത് ഭയം കൊണ്ടും ക്രൂരത കൊണ്ടും ലോകജനതയെ കീഴ്പെടുത്തിയവരായിരുന്നു കടൽകൊള്ളക്കാർ.
ഈജിപ്തിന് ഭീഷണിയായി വടക്കൻ സിറിയയിലെ സില്സിയ എന്ന പുൽമൈതാനത്തു സംഘടിച്ചിരുന്ന കടൽ മനുഷ്യർ പല രാജ്യങ്ങളിൽ നിന്നുള്ളവരായിരുന്നു. സാർദീനിയ, അനത്തോലിയ (ഇന്നത്തെ തുർക്കി ), സൈപ്രസ്, ഇറ്റലി, ഗ്രീസ്, സിറിയ എന്നീ സ്ഥലങ്ങളിൽ നിന്നുള്ളവരായിരുന്നു അവരിൽ മിക്കവരും.ആയിടെ അവസാനിച്ചുവെന്ന് ചിലർ വിശ്വസിക്കുന്ന ട്രോജൻ യുദ്ധത്തിൽ ഇരുഭാഗത്തുമായി പങ്കെടുത്ത നല്ലൊരു വിഭാഗം സൈനികരും അക്കൂട്ടത്തിൽ ഉണ്ടെന്ന് കരുതപ്പെടുന്നു. പല കാരണങ്ങളാൽ സ്വന്തം വീട്ടിൽ നിന്നും രാജ്യത്തുനിന്നും പുറത്ത് പോകേണ്ടി വന്ന നിർഭാഗ്യവാന്മാരുടെ വലിയൊരു കൂട്ടമായിരുന്നു കടൽമനുഷ്യർ.അത് കൊണ്ട് തന്നെ രാജ്യത്തിനകത്തു സഹവർത്തിത്വത്തോടെയും വീട്ടിനുള്ളിൽ സ്നേഹത്തോടെയും കഴിഞ്ഞവരോട് അവർക്ക് പുച്ഛവും പകയും ആയിരി ന്നിരിക്കണം. കപ്പലോടിക്കുന്നതിലും ആയോധനവിദ്യയിലുമുള്ള അവർക്കുള്ള കഴിവ് മികച്ചതായിരുന്നു. കടൽമനുഷ്യർ രണ്ട് വഴിയിലൂടെയായിരുന്നു ഈജിപ്തിലേക്ക് കടക്കാൻ തീരുമാനിച്ചത്. ഒരു സംഘം സിറിയ, കനാൻദേശങ്ങളുടെ കടൽത്തീരത്ത് കൂടിയും മറ്റുള്ളവർ കപ്പലിൽ അവർക്ക് സമാന്തരമായും സഞ്ചരിച്ചു. കരയിലൂടെ സഞ്ചരിച്ചിരുന്നവരിൽ സ്ത്രീകളും കുട്ടികളും ഉണ്ടായിരുന്നു. സമ്പദ്സമൃദ്ധമായ ഈജിപ്തിൽ ശേഷിച്ച കാലം ജീവിക്കാം എന്ന തീരുമാനമായിരുന്നു അവർക്കുണ്ടായിരുന്നത്.

രാംസെസ് മൂന്നാമന്റെ മരണാന്തര ക്ഷേത്രമായ (mortuary temple ) മെദിനെത് ഹാബുവിൽ കടൽ മനുഷ്യരുടെ ആക്രമണത്തെക്കുറിച്ച് ലിഖിതമായും ചിത്രങ്ങളായും വരച്ചു വെച്ചിട്ടുണ്ട്. ബുദ്ധിമാനും ധീരനുമായിരുന്നു രാംസെസ് മൂന്നാമൻ. കടൽമനുഷ്യരുടെ വരവിനെക്കുറിച്ചറിഞ്ഞ രാംസെസ് വലിയൊരു സംഘം സൈനികരെ തെക്കൻ പാലസ്തിനിലുള്ള ദ്യാഹി എന്ന തങ്ങളുടെ സൈനിക താവളത്തിലേക്ക് അയച്ചു. അത്ര ശക്തമായ ഒരു സൈന്യത്തെ അവിടെ പ്രതീക്ഷിക്കാത്ത കടൽമനുഷ്യർ യുദ്ധത്തിൽ പരാജയപെട്ടു. അപ്പോഴേക്കും കടൽമനുഷ്യരുടെ കൂടുതൽ ശക്തമായ നാവികപ്പട ഈജിപ്ത് ലക്ഷ്യമാക്കി നീങ്ങിക്കൊണ്ടിരുന്നു.
കടലിൽ പോകാൻ പരിശീലനം ലഭിച്ച പോരാളികൾ ആയിരുന്നെങ്കിലും ഈജിപ്തിന്റെ നാവികപ്പട ഒരിക്കലും മികച്ചതായിരുന്നില്ല. നൈൽനദിയുടെ കിഴക്കൻ ശാഖയുടെ നദീമുഖത്തേക്ക് ഇരച്ചുകയറിയ കടൽമനുഷ്യരെ അവിടെത്തന്നെയുണ്ടായിരുന്ന പടയാളികൾ തടയുകയും അവരുടെ നൗകകൾക്ക് നേരെ നിരന്തരം അമ്പെഴുതു. കൂടാതെ ഈജിപ്ഷ്യൻ കപ്പലുകളിൽ നിന്നും അമ്പെഴുത്തു തുടങ്ങിയതോടെ പരിഭ്രമിച്ച കടൽമനുഷ്യരുടെ കപ്പലുകളെ വലിയ കൊളുത്തുകൾ ഉപയോഗിച്ചു കരയിലേക്ക് വലിച്ചടുപ്പിച്ചു. അവിടെ നേർക്ക് നേരെ നടന്ന പൊരിഞ്ഞ യുദ്ധത്തിൽ ഈജിപ്ത് വിജയിച്ചു. അതോടുകൂടി അമൂൻ ദേവന്റെയും രാംസെസ് മൂന്നാമന്റെയും കീർത്തി വാനോളം ഉയർന്നു. കടൽ മനുഷ്യരുടെ മധ്യപൂർവ്വ ഏഷ്യയിലെ ആധിപത്യം എന്നെന്നേക്കുമായി അവസാനിപ്പിക്കാനും സാധിച്ചു.

മൂന്ന് വർഷങ്ങൾ കഴിഞ്ഞപ്പോൾ ചില ഗോത്രവർഗക്കാരെ കൂട്ടുപിടിച്ചു ലിബിയക്കാർ ഈജിപ്തിന്റെ പടിഞ്ഞാറൻ പ്രദേശങ്ങൾ ആക്രമിച്ചു. യുദ്ധങ്ങളിലൂടെ നേടിയെടുത്ത പരിചയ സമ്പന്നതയിലൂടെ അക്രമകാരികളെ എളുപ്പത്തിൽ തോൽപ്പിക്കാൻ രാംസെസ്സ് മൂന്നാമന് സാധിച്ചു. യുദ്ധത്തിനിടയിൽ 2000-ത്തിലധികം ലിബിയക്കാരെ വധിക്കുകയും തടവുകാരായി പിടിച്ചവരെ വധശിക്ഷയ്ക്കു വിധേയരാക്കുകയും ചെയ്തു.

രാംസെസ്സ് സൈനിക വിജയങ്ങളിലൂടെ പേരും പ്രശസ്തിയും നേടിയതോടപ്പം തന്നെ മറ്റു രാജ്യങ്ങളുമായി വ്യപാരബന്ധം പ്രോത്സാഹിപ്പിക്കുകയും പല നിർമ്മാണപ്രവർത്തനങ്ങൾക്ക് നേതൃത്വം കൊടുക്കുകയും ചെയ്തു. മെദിനെത് ഹാബു, എബൈദോസ്‌, മെംഫിസ്, ഹീലിയോപോളിസ്, സ്യൂത്, ഹെർമപോളിസ് എന്നിവിടങ്ങളിൽ ക്ഷേത്രങ്ങൾ നിർമ്മിച്ചു.
പുറത്ത് നിന്ന് രാജ്യത്തിനെതിരെയുള്ള കടന്നാക്രമണങ്ങളെ ചെറുത്തു രാജ്യം ശക്തമായി മുന്നോട്ട് പോകുന്നതിനിടയിൽ രാജകൊട്ടാരത്തിന്റെ അന്തഃപുരത്തിനകത്തും പുറത്തും ഉടലെടുത്ത കരുനീക്കങ്ങൾ അദ്ദേഹത്തിന് മനസിലാക്കാൻ കഴിഞ്ഞില്ല. അങ്ങനെയൊക്കെ ചെയ്യാൻ ആരും ധൈര്യപ്പെടില്ല എന്ന അതിരുകവിഞ്ഞ ആത്മവിശ്വാസമായിരിക്കാം അദ്ദേഹത്തിനുണ്ടായിരുന്നത്.ആ നിസംഗതയ്ക്ക് കൊടുക്കേണ്ടി വന്ന വിലയോ വളരെ വലുതുമായിരുന്നു...

**
2

ലോകത്തെ വിസ്മയിപ്പിച്ച തൂതൻഖാമന് (പതിനെട്ടാം രാജവംശം ) ശേഷം ആയ്, ഹൊരംഹെബ് എന്നിവരും തുടർന്ന് പത്തൊമ്പതാം രാജവംശം സ്ഥാപിക്കപ്പെടുകയും മഹാനായ രാംസെസ് (രാംസെസ് രണ്ടാമൻ ) ഉൾപ്പെടെ എട്ട് ഫറവോമാർ രാജ്യം ഭരിക്കുകയും ചെയ്തു .ഈജിപ്ത്തിന്റ ചരിത്രത്തിലെ ഏറ്റവും മഹാനായ ചക്രവർത്തിയായി അറിയപ്പെടുന്ന രാംസെസ് രണ്ടാമൻ ബൈബിൾ പഴയ നിയമം പ്രകാരം മോസസ് പ്രവാചകന്റെ കാലത്തെ ഏറ്റവും ക്രൂരനായ ഫറവോയെന്നാണ് അറിയപ്പെടുന്നത്. വിഷലിപ്ത മനസും അഹങ്കാരിയും ക്രൂരനും വില്ലനുമായ രാംസെസ് രണ്ടാമൻ എങ്ങനെ "മഹാനായ" ഫറവോയായി എന്നുള്ളത് പിന്നീടൊരിക്കൽ പറയാം.
പത്തൊമ്പതാം രാജവംശത്തിന്റെ അവസാനകാലത്തു അനുഭവപ്പെട്ട അനിശ്ചിതത്തെ തുടർന്ന് ഇരുപതാം രാജവംശം സ്ഥാപിക്കപ്പെട്ടു. സിംഹാസനത്തിലേറുമ്പോഴേ വൃദ്ധനായിരുന്ന സെത് നാഖ്ത് എന്ന ഇരുപതാം രാജവംശത്തിന്റെ സ്ഥാപക ഫറവോയ്ക്ക് ഭരണത്തിൽ അധികകാലം ഇരിക്കാൻ കഴിഞ്ഞില്ല. എങ്കിലും അക്കാലത്തു അശാന്തമായ ഈജിപ്തിൽ സമാധാനവും ശാന്തിയും പുനഃസ്ഥാപിക്കുന്നതിൽ വിജയിച്ചതായി കാണാവുന്നതാണ്. സെത് നാഖ്തെയ്ക്ക് രാഞ്ജിയായ തീയ് -മെരെനെ സിൽ ജനിച്ച പുത്രനായിരുന്നു രാംസെസ് മൂന്നാമൻ. ഇസിസ്, തിതി, തീയ് എന്നിങ്ങനെ മൂന്ന് ഭാര്യമാരിലായ് പതിനൊന്ന് മക്കൾ അദ്ദേഹത്തിനുണ്ടായിരുന്നു. അനന്തരാവകാശികളായി ഇത്രയധികം മക്കളുള്ള ഫറവോയെ ഈജിപ്ഷ്യൻ ചരിത്രത്തിൽ കണ്ടെത്താൻ കഴിഞ്ഞെന്ന് വരില്ല. അദ്ദേഹത്തിന്റെ മൂന്നു മക്കൾ രാംസെസ് നാലാമൻ, ആറാമൻ, എട്ടാമൻ എന്നിവർ പിന്നീട് ഈജിപ്ത്തിന്റ ഫറവോമാരായി സ്ഥാനമേറ്റു.

രാഞ്ജിമാരിൽ ഏഷ്യക്കാരിയായ ഇസീസും രാജസ്‌ത്രിയായ തിതിയും ആയിരുന്നു രാജകൊട്ടാരത്തിൽ പ്രധാനപദവി അലങ്കരിച്ചിരുന്നത്. സ്ത്രീസഹജമായ എല്ലാ ദൗർബല്യങ്ങളും ഉണ്ടായിരുന്ന തീയ് രാഞ്ജി ഇതിൽ അസ്വാസ്ഥനായതിൽ അത്ഭുതപ്പെടാനില്ല. തീയുടെ പുത്രനായിരുന്നു പതിനെട്ട് വയസ് പ്രായമുള്ള പെന്റവരെ. ഏതൊരു അമ്മയും ആഗ്രഹിക്കുന്നപോലെ സ്വന്തം മകൻ ഏറ്റവും ഉന്നതസ്ഥാനത്തു എത്തണമെന്ന് ആ അമ്മ ആഗ്രഹിച്ചതിൽ ഒരു തെറ്റും പറയാനുമില്ല. പക്ഷെ അതിന് സ്വീകരിച്ച മാർഗ്ഗമാണ് പ്രശനം. ഈജിപ്ത് കണ്ടിട്ടുള്ളതിൽ വെച്ച് ഏറ്റവും വലിയ ഒരു ഗൂഢാലോചനയുടെ തുടക്കം അവിടെ നിന്നായിരുന്നു. നിരവധി യുദ്ധങ്ങളിലൂടെ പേരും പ്രശസ്തിയും നേടിയെടുത്ത രാംസെസ് മൂന്നാമൻ ശക്തനായിരുന്നു. ഈയൊരു സമയത്ത് ഏതൊരു നീക്കവും അപകടം വിളിച്ചുവരുത്തുമെന്ന് മുൻകൂട്ടി കണ്ട തീയ് സമയവും സാഹചര്യവും അനുകൂലകാൻ കരുക്കൾ നീക്കി കാത്തിരുന്നിരിക്കാം.
രാംസെസ് മൂന്നാമന് പെന്റവരെയോട് യാതൊരു മതിപ്പും ഉണ്ടായിരുന്നില്ല എന്ന് മാത്രമല്ല ഭാവിപ്രവർത്തനത്തിൽ വേണ്ടത്ര പരിഗണിച്ചിരുന്നുമില്ല. ചിലപ്പോൾ തീരെ അവഗണിച്ചിരിക്കാനും സാധ്യതയുണ്ട്. രാംസെസ് മൂന്നാമന്റെ ഭരണകാലത്തിന്റെ രണ്ടാം പകുതിയിൽ അങ്ങനെ ഹീനമായ ഒരു ഗൂഢാലോചനയ്ക്ക് ബീജാവാപമായി. ചരിത്രത്തിൽ ഈ ഗൂഢാലോചന "Harem conspiracy" എന്നാണ് അറിയപ്പെടുന്നത്. ഈ ഗൂഢാലോചനെക്കുറിച്ചുള്ള വിവരങ്ങൾ ഇന്ന് ടൂറിൻ നഗരത്തിൽ സൂക്ഷിച്ചിട്ടുള്ള പുരാരേഖയായ നീതിന്യായ പാപ്പിറസിൽ നിന്നാണ് ലഭിക്കുന്നത്.

3000 വർഷങ്ങൾക്ക് മുൻപ് എഴുതപ്പെട്ടിട്ടുള്ള അമൂല്യമായ രേഖകൾ ഈ സംഭവത്തെക്കുറിച്ചു ഇന്ന് നമ്മൾക്ക് ലഭ്യമായിട്ടുള്ള എല്ലാ പാപ്പിറസ് ചുരുളുകളുടെയും ഒരു സംയോജിത ലിഖിതമാണെന്ന് പറയാം.
ഈജിപ്തിനെതിരെയുള്ള വിദേശീയരുടെ കന്നാക്രമണങ്ങളെ ചെറുക്കാൻ രാംസെസ് മൂന്നാമന് കൊടുക്കേണ്ടി വന്ന വില വളരെ വലുതായിരുന്നു. യുദ്ധച്ചെലവുകൾക്ക് വേണ്ടിവന്ന പണം ഖജനാവിനെ തീരെ ദുർബലമാക്കി. കൂടാതെ മറ്റെല്ലാ ഫറവോമാരെയും പോലെ രാജകീയ നിർമാണ പ്രവർത്തനങ്ങൾക്ക് വേണ്ടിവന്ന ചെലവുകളും ഖജനാവ് കാലിയാവാൻ കാരണമായി. അതോടപ്പം തന്നെ ലോകമെങ്ങും സസ്യവളർച്ച മോശമായത് (BCE 1140 മുതൽ രണ്ട് ദശാബ്ദകാലത്തോളം ഈ പ്രതിഭാസം നിലനിന്നതായി പറയപ്പെടുന്നു ) ഈജിപ്തിലെ കൃഷിയെയും വിളവെടുപ്പിനെയും ബാധിച്ചു. ഭക്ഷ്യവില കുതിച്ചുകയറി ജീവിതച്ചെലവ് കൂടിയതോടെ ഈജിപ്ത് വലിയൊരു സാമ്പത്തിക പ്രതിസന്ധിയിലേക്ക് കടന്നു. ഈജിപ്ത്തിന്റ പിന്നീടുള്ള ചരിത്രം പരിശോധിച്ചാൽ ലോകം മുഴുവൻ ജ്വലിച്ചു നിന്ന ഒരു മഹദ് സാമ്രാജ്യത്തിന്റെ പ്രതാപത്തിന് മങ്ങലേൽക്കാൻ തുടങ്ങിയതും അതോടെയായിരുന്നുവെന്ന് കാണാൻ പറ്റും. പിന്നീട് ഈജിപ്തിന് പലവിധത്തിലുള്ള അധിനിവേശങ്ങൾക്ക് ഇരയാവേണ്ടി വന്ന സാഹചര്യങ്ങൾക്ക് വിത്ത് പാകിയതും അതിനെത്തുടർന്നായിരുന്നു.

രാംസെസ് മൂന്നാമന്റെ അവസാനകാലത്തു രൂപപ്പെട്ട ഇത്തരം പ്രതിസന്ധികൾ ജനങ്ങൾക്കിടയിൽ ഭരണകൂടത്തോടുള്ള അസംതൃപ്തിക്ക് കാരണമായി തീർന്നു. ഇത്തരമൊരു ദുരവസ്ഥ ജനങ്ങളിൽ മുറുമുറുപ്പും പ്രതിഷേധ പ്രകടനങ്ങളിലേക്കും നയിച്ചു. ഇത്തരം പ്രതിഷേധത്തിന്റെ ആദ്യത്തെ ലക്ഷണം കണ്ടത് സെത് മാത് ഹെർ ഇമെന്തി വസെത് എന്ന ഗ്രാമത്തിലായിരുന്നു. ഇന്നാ ഗ്രാമം ദെയ്ർ എൽ മെദീന എന്ന പേരിൽ അറിയപ്പെടുന്നു. രാജകീയ ശവകൂടീരങ്ങളുടെ നിർമാണ പ്രവർത്തനങ്ങളിൽ ഏർപ്പെട്ടുകൊണ്ടിരുന്ന നിരവധി വിദഗ്ധരായ തൊഴിലാളികൾ സൗജന്യമായി കിട്ടിക്കൊണ്ടിരുന്ന ഭക്ഷണത്തിൽ വന്ന കുറവിനെതിരെയും മെച്ചപ്പെട്ട വേതനത്തിനും ജീവിത സൗകര്യത്തിനും മുറവിളി കൂട്ടുകയും അവസാനം അതൊരു പണി മുടക്കായി മാറുകയും ചെയ്തു. ലോകചരിത്രത്തിലെ ആദ്യത്തെ തൊഴിലാളി സമരമായി അതിനെ കണക്കാക്കാം.

അത്തരമൊരു സാഹചര്യത്തിൽ ധീരനും ശക്തനും തന്ത്രശാലിയുമായ ഫറവോയെ ഒരു നിമിഷം എല്ലാവരും മറന്നിരിക്കണം. യുദ്ധതന്ത്രങ്ങളിലൂടെ എതിരാളികളെ പരാജയപ്പെടുത്തുകയും കടൽക്കൊള്ളക്കാരെ എന്നെന്നെക്കുമായി ഈജിപ്തിന്റെ മണ്ണിൽ നിന്നും തുരത്തിയോടിച്ചതുമൊക്കെ വിസ്മൃതിയിലായിരിക്കണം. ചില സ്വാർത്ഥമതികളായ നിക്ഷിപ്‌തതാൽപര്യക്കാർ ഫറവോയുടേതല്ലാത്ത കുറ്റങ്ങൾ അദ്ദേഹത്തിന് ചാർത്തി കൊടുത്തിട്ടുണ്ടാവാം. കൊട്ടാരത്തിൽ അത്തരമൊരു ഉപജാപകവൃന്ദം രൂപപ്പെട്ടത് മനസിലാക്കാൻ രാംസെസ് മൂന്നാമന് കഴിഞ്ഞതുമില്ല.

മുഖ്യരാഞ്ജി സ്ഥാനം മോഹിച്ചിരുന്ന തീയ് താൻ കാത്തിരുന്ന സമയം ഇതാണെന്ന് കരുതി. മുഖ്യരാഞ്ജിപദം എന്ന തന്റെ ആഗ്രഹം രാംസെസ് എന്ന ഉരുക്കുമതിലിൽ തട്ടി തകരുന്നത് പലപ്രാവശ്യം കണ്ടതാണ്. മുഖ്യരാഞ്ജിയായില്ലെങ്കിലും വേണ്ടില്ല രാജാമാതാവ് എങ്കിലും ആവണമെന്ന് അവർ ആഗ്രഹിച്ചു. അതിന് തന്റെ പ്രിയപുത്രൻ പെന്റവർ ഫറവോയായി തീരണമെന്ന് അവർ അതിയായി ആഗ്രഹിച്ചു.മനം മടുത്ത അവഗണനയിലും മുറിവേറ്റ മനസും അടക്കാനാവാത്ത ലൗകികവാഭിവാഞ്ഛയും ഈജിപ്തിന്റെ ചരിത്രത്തിലാദ്യമായി ഒരു രാഞ്ജിയെ പ്രതികാരദുഗ്ഗയാക്കി എന്ന് പറയുന്നതാവും ശെരി.

തനിക്ക് ചുറ്റും വിശ്വസ്തരായ ഒരു നിഗൂഢസംഘത്തെ വളർത്തിയെടുത്ത തീയ് പേരു പോലെ തന്നെ തീയിൽ കുരുത്തവൾ തന്നെയായിരുന്നു. രാജകൊട്ടാരത്തിന് അകത്തും പുറത്തും പ്രവർത്തിച്ചിരുന്ന ഉപജാപകസംഘത്തിൽ ഫറവോയുടെ അടുത്ത സേവകർപോലും ഉൾപ്പെട്ടിരുന്നു. കൊട്ടാരത്തിലെ മുഖ്യ പാചകക്കാരൻ പെബക്കാമൻ, അയാളുടെ സഹായി മസ്‌തസൂരിയ, കന്നുകാലി സൂക്ഷിപ്പുകാരൻ പാന്യബോനി, കൊട്ടാരം കാര്യദർശിയായിരുന്ന പനൂക്, പെന്റുവ എന്നിവരും കൊട്ടാരം മന്ത്രവാദിയായിരുന്ന പ്രേകമനഫ് രാംസെസ് മൂന്നാമന്റെ ഏറ്റവുമടുത്ത ഭിക്ഷഗ്വരൻ ഈരെയ് ഖജനാവിലെ ഉദ്യോഗസ്ഥനായിരുന്ന പൈരിയെ പാന്യബോനി എന്നിവരും ഉൾപ്പെട്ടിരുന്നു. ഇവരെയൊക്കെ പാട്ടിലാക്കാൻ പണവും സ്ത്രീകളെയും വേണ്ടുവോളം തീയ് ഉപയോഗിച്ചു. ഗൂഢാലോചനക്കാർ തമ്മിലുള്ള ആശയകൈമാറ്റത്തിന് തീയ് തന്റെ പ്രിയപ്പെട്ട അനുചാരിക വൃന്ദത്തെയും ഉപയോഗിച്ചിരിക്കാം. പക്ഷെ ഫറവോയ്‌ക്കെതിരെ ഗൂഢാലോചന നീക്കങ്ങൾ നടത്തുക അത്ര എളുപ്പമുള്ള കാര്യമായിരുന്നില്ല. അതിന് ആദ്യം അവർ ചെയ്തത് മാനസികമായി തളർത്താൻ ദുർമന്ത്രവാദവും, ശാരീരികമായി കീഴ്പ്പെടുത്താൻ വിഷപ്രയോഗവുമായിരുന്നു. മന്ത്രവാദപ്രയോഗം നടന്നുകൊണ്ടിരുന്നു.

എന്തായാലും , ഒരുനാൾ കള്ളം പിടിക്കപെടുക തന്നെ ചെയ്തു. എങ്ങനെയാണ് ആ രഹസ്യനീക്കം പുറത്തായത് എന്നറിയില്ലെങ്കിലും പലരും തുറങ്കിലടയ്ക്കപ്പെട്ടു. എന്നാൽ എല്ലാവരിലേക്കും ആ അന്വേഷണം ചെന്നെത്തിയിരുന്നില്ലെന്ന് തീയ് രാഞ്ജിയുടെ പിന്നീടുള്ള നീക്കങ്ങൾ തന്നെയാണ് ഉദാഹരണം. രാജ്യദ്രോഹികളെ ഈജിപ്തിലെ നിയമമനുസരിച്ചു വിചാരണ ചെയ്യാൻ പന്ത്രണ്ട് ന്യായാധിപന്മാരെ രാംസെസ് മൂന്നാമൻ നേരിട്ട് നിയമിച്ചതായി പുരാതന പാപ്പിറസ് രേഖകൾ പറയുന്നു.
ഇതൊന്നും കൊണ്ട് പിന്മാറാൻ തീയിൽ കുരുത്ത കരുത്തും നിശ്ചയദാർഢ്യമുള്ള തീയ് എന്ന രാഞ്ജി തയ്യാറായില്ല. ന്യായാധിപന്മാരെ സ്വാധിനിക്കാനായി അന്തഃ പുരത്തിലെ അംഗലാവണ്യമുള്ള സ്ത്രീകളെ ഉപയോഗിച്ചതായും അവരുടെ മോഹനലാവണ്യത്തിൽ വീണ ഏഴ് ന്യായാധിപന്മാരെ കുറിച്ചും പാപ്പിറസ് രേഖകൾ തെളിവ് നൽകുന്നു. ന്യായാധിപന്മാർ പിടിക്കപ്പെട്ട് തടവറയിൽ ആയപ്പോഴും ഏത് നിമിഷവും പിടിക്കപ്പെടുമെന്ന അവസ്ഥയിലും തീയ്രാഞ്ജിക്ക് രാംസെസിന്റെ അടുത്ത് അടുത്തിടപഴകാൻ സാധിച്ചത് അത്ഭുതാവഹം തന്നെയാണ്. ഒരുപക്ഷെ തീയയുടെ അഗാധസൗന്ദര്യത്തിലും കാമാതുരതയിലും മനം മയങ്ങിപ്പോയ ഫറവോ അവരെ അവിശ്വസിക്കാൻ ഇടയില്ലെന്നാണ് കരുതേണ്ടത്. എന്നാൽ ചിരകാലം മനസ്സിൽ കൊണ്ട് നടന്ന ആഗ്രഹങ്ങളും മോഹങ്ങളും കൈവിട്ടുപോകുമെന്ന ഘട്ടത്തിൽ രാജ് മോഹൻ ഉണ്ണിത്താന്റെ സ്ഥിരം ഡയലോഗായ "അന്തം വിട്ടവൻ എന്തും ചെയ്യും " എന്നതുപോലെ തീയ് രാഞ്ജിക്ക് പിന്നെ ഒന്നും നോക്കാനില്ലയായിരുന്നു. ഒടുവിൽ, മുപ്പത് വർഷത്തിലധികം രാജ്യം ഭരിക്കുകയും മഹാനായ ഫറവോ എന്നുതന്നെ വിളിക്കാവുന്ന ആ നൃപപുംഗവൻ ഈജിപ്തിന്റെ ചരിത്രത്തിലെ ഏറ്റവും അഭിശപ്തമെന്ന് കരുതാവുന്ന ഒരു ദുർദിനത്തിലെ സായാഹ്നത്തിൽ മരണപ്പെട്ടു.

രാംസെസ് മൂന്നാമന്റെ മരണത്തോടെ സൈന്യത്തിന്റെ സഹായത്താൽ അധികാരത്തിലെത്താനുള്ള തീയ് രാഞ്ജിയുടെ ഗൂഡപദ്ധതി പാടെ തകർക്കപ്പെട്ടു. പെന്റവരെയ്ക്ക് ഫറവോയാകാൻ കഴിഞ്ഞില്ല. പകരം രാംസെസ് നാലാമൻ സിംഹാസനത്തിൽ അവരോധിതനായി. കുറ്റവാളികൾ ഒന്നൊഴിയാതെ പിടിക്കപ്പെട്ടു. പിതാവിന്റെ കൊലപാതകികൾക്കെതിരെ ശക്തമായ നടപടികളാണ് രാംസെസ് നാലാമൻ കൈകൊണ്ടത്. നീണ്ട വിചാരണനടപടികൾക്ക് ശേഷം കുറ്റവാളികളായി കണ്ടെത്തിയ 38 പേർക്ക് വധശിക്ഷ വിധിക്കപ്പെട്ടു. 28 പേരെ ഫറവോയുടെ സൈനികർ വധിച്ചു. ആറു പേരോട് ആത്മഹത്യ ചെയ്യാൻ ആവശ്യപ്പെടുകയും ന്യായാധിപന്മാർക്ക് മുൻപിൽ പരസ്യമായി തന്നെ നിർബന്ധപൂർവം നടപ്പിലാക്കപ്പെടുകയും ചെയ്തു. ശേഷിച്ച നാല് പേർ ഈജിപ്തിലെ ഏറ്റവും ഉയർന്ന നിലയിലുള്ളവരായിരുന്നു. തീയ്രാഞ്ജിയും മകൻ പെന്റവരെയും അതിൽ പെടും. കാരാഗൃഹത്തിന്റെ ഇരുളടഞ്ഞ കോണിൽ രഹസ്യമായി അവർ വധിക്കപ്പെട്ടു. വിഷം കഴിച്ചുള്ള നിർബന്ധിത ആത്മഹത്യയായിരുന്നു എന്നാണ് പറയപ്പെട്ടിരുന്നത്.

ചരിത്രത്തിൽ രേഖപ്പെടുത്തപ്പെട്ട ഈ ന്യായവിധിക്ക് ശേഷം മറ്റൊരു വിചാരണ കൂടി നടത്തപ്പെട്ടു. തീയ് രാഞ്ജിയുടെ നിർദ്ദേശാനുസരണം സുന്ദരികളായ സ്ത്രീകളാൽ പാട്ടിലാക്കപ്പെട്ട ന്യായാധിപന്മാർക്കെതിരെയായിരുന്നു അത്. ഒരാളൊഴികെ ബാക്കിയെല്ലാവരെയും കുറ്റക്കാരായി കണ്ടെത്തിയ കോടതി കടുത്ത ശിക്ഷ വിധിക്കുകയും ചെയ്തു. വിധി നടപ്പിലാക്കുന്നതിന് മുൻപേ ഒരാൾ ആത്മഹത്യ ചെയ്യുകയുണ്ടായി. മറ്റുള്ളവരുടെ മൂക്കും ചെവിയും ഛേദിച്ചു കളഞ്ഞുവത്രേ.
രാംസെസ് മൂന്നാമനെ തീബ്സിലെ (ഇപ്പോഴത്തെ ലെക്സർ ) വാലി ഓഫ് കിങ്‌സ് എന്നറിയപ്പെടുന്ന ലോകപ്രശസ്ത കബറിടത്തിലാണ് (KV 11) അടക്കം ചെയ്യപ്പെട്ടത്. നിർഭാഗ്യമെന്ന് പറയട്ടെ ശവക്കല്ലറയിലെ അളവറ്റ നിധിശേഖരങ്ങൾ കൊള്ളയടിക്കാൻ നിധിവേട്ടക്കാരായ കൊള്ളക്കാർ വ്യപകമായി ശ്രമിച്ചു. എത്രമാത്രം സൈനികസന്നാഹങ്ങൾ ഉണ്ടായിട്ടും വാലി ഓഫ് കിങ്സിലെ കൊള്ള തുടർന്നു കൊണ്ടിരുന്നു. അവസാനം ഇത്തരം ആക്രമണങ്ങളിൽ നിന്ന് മരണാന്തര ജീവിതവും കാത്തുകഴിയുന്ന രാജകീയ മമ്മികളെയെങ്കിലും സംരക്ഷിക്കപ്പെടണമെന്ന് പുരോഹിതന്മാർ ആലോചിച്ചു തീരുമാനത്തിലെത്തി. എല്ലാ ഫറവോമാരുടെയും കല്ലറകൾ തുറന്ന് മമ്മികളെയെല്ലാം ഒരുമിച്ച് തീരെ അപ്രധാനമായ സ്ഥലത്തേക്ക് മാറ്റുക എന്നതായിരുന്നു തീരുമാനം. അങ്ങനെ മാറ്റപ്പെട്ട മമ്മികൾ ഒളിപ്പിച്ച രണ്ട് സ്ഥലങ്ങളിൽ ഒന്നായ "ദെയ്ർ എൽ - ബഹാരിയിലെ മലനിരകളിൽ നിന്ന് അമ്പതോളം മമ്മികൾ സഹസ്രാബ്ദങ്ങൾക്ക് ശേഷം കണ്ടെടുക്കപ്പെട്ടു. 1886-ൽ അങ്ങനെ കണ്ടെടുക്കപ്പെട്ട മമ്മികളിൽ ഒന്ന് രാംസെസ് മൂന്നാമന്റെതായിരുന്നു.

രാംസെസ് മൂന്നാമന്റെ മമ്മി കണ്ടെത്തിയ സമയത്ത് മമ്മിയുടെ കഴുത്തിൽ നേരിയ പരുത്തിത്തുണികൾ ചുറ്റിവെച്ചിരിക്കുന്നതു കണ്ടിരുന്നെങ്കിലും ശരീരവുമായി നല്ലവണ്ണം പറ്റിപിടിച്ചിരുന്നത് കാരണം ആരും അത് അഴിച്ചു നോക്കാൻ മുതിർന്നിരുന്നില്ല. 2011-'12 കാലത്ത് നടത്തിയ പരീക്ഷണങ്ങൾ രാംസെസ് മൂന്നാമന്റെ മരണത്തെക്കുറിച്ചു ചില നിർണായക വിവരങ്ങൾ വെളിവാക്കപ്പെട്ടു.
ലോകപ്രശസ്ത ഈജിപ്റ്റോളജിസ്റ്റ് സാഹി ഹവാസിന്റെ നേതൃത്വത്തിൽ ഇറ്റലിയിൽ നിന്നുള്ള ആദിമരോഗനിദാന ശാസ്ത്രവിദഗ്ധൻ (paleopathologist ) പ്രൊഫ. ആൽബർട്ട് സിങ്കും സംഘവും രാംസെസ് മൂന്നാമന്റെ മമ്മിയുടെ സി. ടി സ്കാൻ എടുത്തപ്പോൾ അമ്പരപ്പിക്കുന്ന ചില കാര്യങ്ങളാണ് വെളിപ്പെട്ടത്.രാംസെസ് മൂന്നാമന്റെ മരണം സ്വാഭാവിക മരണമല്ലെന്നും അതൊരു ക്രൂരമായ കൊലപാതകമാണെന്നും തെളിഞ്ഞു. രാംസെസിന്റെ കഴുത്തിൽ സ്വനപേടകത്തിന്റെ തൊട്ടുതാഴെ ഏഴു സെന്റിമീറ്റർ ആഴത്തിൽ വലിയൊരു മുറിവുണ്ടായിരുന്നു. ആ മുറിവ് കഴുത്തിലെ കശേരുക്കളുടെ അടുത്തുവരെ എത്തിയിരുന്നു. പെട്ടന്നുണ്ടായ ആ ആക്രമണത്തിൽ ശ്വാസനാളവും അന്നനാളവും മുഴുവനായും അറുത്തുമാറ്റാൻ സാധ്യതയുള്ള മുറിവ് തന്നെയായിരുന്നു ഉണ്ടായിരുന്നത്.
രാംസെസ് മൂന്നാമൻ ആ ആക്രമണത്തെ അതിജീവിക്കാനുള്ള സാധ്യത കുറവാണെന്ന് അവർ കരുതി. 2011-ൽ കയ്‌റോ യൂണിവേഴ്സിറ്റിയിലെ റേഡിയോളജിസ്റ്റ് പ്രൊഫസർമാരായ അഷറഫ് സലിം, സഹർ സലിം എന്നിവർ നടത്തിയ പരിശോധനകളും മഴു പോലെയുള്ള ആയുധം കൊണ്ട് കഴുത്തിനേറ്റ ആഴത്തിലുള്ള മുറിവുകൾ മരണകരണമായി തീർന്നിട്ടുണ്ടാവാം എന്നഭിപ്രായപെട്ടു.
കൂടാതെ, രാംസെസ് മൂന്നാമന്റെ മമ്മിയിലും അലറിക്കരയുന്ന മമ്മിയായ പെന്റവരെയുടെ മമ്മിയിലും നടത്തിയ സി. ടി സ്കാൻ, ജനിതക പരിശോധനയിൽ Y ക്രോമസോമുകൾ പിതാവ് -മകൻ ബന്ധത്തെ സാധൂകരിക്കുന്നതും ആയിരുന്നു. അതോടപ്പം അലറിക്കരയുന്ന മമ്മിയിൽ (പെന്റവർ ) നടത്തിയ മറ്റൊരു പരീക്ഷണത്തിൽ വിഷപ്രയോഗം മൂലം മരണകാരണമെന്ന് കരുതിയിരുന്നത്, അങ്ങനെയല്ലെന്നും തൂക്കിലേറ്റിയതാണെന്നും കണ്ടെത്തി. കഴുത്തിന് ചുറ്റും കയർ മുറുകിയ പാടുകൾ കണ്ടതാണ് അത്തരമൊരു നിഗമനത്തിലെത്താൻ ശാസ്ത്രകാരന്മാരെ പ്രേരിപ്പിച്ചത്.

ഗൂഢാലോചനയുടെ എല്ലാം ഉറവിടമായിരുന്ന തീയരാഞ്ജിയുടെ മമ്മിക്ക് എന്ത് സംഭവിച്ചു എന്ന് ഇന്നും ആർക്കും അറിവില്ല. ഒരു പക്ഷെ അത് പൂർണ്ണമായും നശിപ്പിക്കപ്പെട്ടിരിക്കാം. അല്ലെങ്കിൽ മനുഷ്യ പ്രയത്നത്തിൽ വരുംകാലം, വിട്ടുപോയ ഭാഗങ്ങൾ കൂട്ടിച്ചേർക്കാൻ അതും നമ്മുടെ മുന്നിൽ എത്തിപ്പെട്ടേക്കാം. എന്തായാലും, ഈജിപ്തിനെ അതിന്റെ ഏറ്റവും ദുഷ്കരമായ ഒരു ഘട്ടത്തിൽ നയിച്ച ശ്രേഷ്ഠനായ ഫറവോ ആരുടെയോ മൂർച്ചയേറിയ വാളിനോ കടാരിക്കോ ഇരയായിട്ടുണ്ടെന്നത് തീർച്ചയാണ്. ആരായിരിക്കണം ആ മൃഗീയകൃത്യം നടത്തിയിട്ടുണ്ടാവുക. തീയ്രാഞ്ജിയോ പെന്റവർ രാജകുമാരനോ? അതോ മറ്റാരെങ്കിലുമോ? ഹൃദയഭേദകമായ ആ ക്രൂരകൃത്യം നടത്തിയത് ആരാണെന്നതിന് കൃത്യമായ തെളിവൊന്നും ഇല്ല.

ആ കൊടും ക്രൂരതയുടെ പ്രതി അലറിക്കരയുന്ന മമ്മിയുടെ ഉടമയായ പെന്റവർ രാജകുമാരനാണെങ്കിൽ, പിതൃഹത്യയുടെ ശാപത്താൽ വികൃതരൂപിയായ ഭൗതിക ശരീരത്തിലേക്ക് ഒരിക്കലും കയറികൂടാനാവാത്തവിധം കൊടും ക്രൂരതയുടെ ദുഷിച്ച ഓർമ്മകൾ പേറി പെന്റവർ രാജകുമാരന്റെ ആത്മാവ് ആർത്തലച്ചൊഴുകുന്ന നൈൽ നദിയുടെ തീരങ്ങളിലോ ചുട്ടുപൊള്ളുന്ന നൂബിയൻ മരുഭൂമിയിലോ ഇപ്പോഴും അലഞ്ഞു തിരിയുന്നുണ്ടായിരിക്കണം..


![അലറിക്കരയുന്ന മമ്മിയുടെ രഹസ്യം തേടി...](https://cdn.boolokam.com/articles/2020/10/ggg-381.jpg)**[](http://13.126.68.249/sudhakaran-kunhikochi-post-mummy/290774/ggg-1243)Sudhakaran Kunhikochi എഴുതുന്നു** **അലറിക്കരയുന്ന മമ്മിയുടെ രഹസ്യം തേടി...** 1 ചിലപ്പോൾ അങ്ങനെയാണ്. ചില ചോദ്യങ്ങൾക്കുള്ള ഉത്തരം ലഭിക്കാൻ കാലങ്ങൾ തന്നെ വേണ്ടി വന്നേക്കും. എന്നാൽ നൂറ്റാണ്ടുകൾ കാത്തു നിൽക്കേണ്ടി വരുന്ന ഒരാവസ്ഥയെക്കുറിച്ചു ആലോചിച്ചു നോക്കൂ ! ആ ചോദ്യങ്ങൾക്കുള്ള ഉത്തരം ലഭിക്കാൻ സയൻസിന്റെയും ടെക്‌നോളജിയുടെയും വളർച്ച സഹായകരമായി തീർന്നിട്ടുണ്ടാകാം. എങ്കിലും അവിടെ കാണിച്ച ക്ഷമയും നിശ്ചയദാർഢ്യവും അഭിനന്ദനീയം തന്നെ. പറഞ്ഞുവരുന്നത്, 130 വർഷങ്ങൾക്ക് മുൻപ് കണ്ടെടുക്കപ്പെട്ട "അൺനോൺ മാൻ ഇ" എന്ന പേരിലറിയപെട്ട മമ്മിയുടെ രഹസ്യം ഈ അടുത്ത കാലത്ത് അനാവരണം ചെയ്യപ്പെട്ടതിനെ കുറിച്ചാണ്. 1886-ൽ ലെക്സറിനു എതിർവശത്തു നൈലിന്റെ പടിഞ്ഞാറെകരയിലുള്ള ഏതാനും മരണാന്തരക്ഷേത്രങ്ങൾ ഉൾകൊള്ളുന്ന "ദേർ എൽ-ബഹാരി"യിൽ നിന്നാണ് പുരാവസ്തു ഗവേഷകരെ അത്ഭുതപെടുത്തുകയും കുഴക്കുകയും ചെയ്ത ഒരു മമ്മി കണ്ടെത്തിയത്. കണ്ടെടുക്കപ്പെട്ട മമ്മിയുടെ മുഖം ഭീകരമായിരുന്നു.വായ തുറന്ന നിലയിലായിരുന്നു. മരണത്തിന്റെ അതിഭയാനകരൂപം തൊട്ടുമുന്നിൽ പ്രത്യക്ഷപ്പെട്ടപ്പോൾ അലറിക്കരയുന്ന രീതിയിൽ കണ്ണുകൾ തള്ളി, മുഖത്തെ പേശികളെല്ലാം വക്രിച്ചു, ചുണ്ടുകൾ വലിഞ്ഞുകോടി പാതി തുറന്ന വായിലൂടെ മൃത്യുഗന്ധം പരത്തുന്ന ഒരു ബീഭത്സ രൂപം. മറ്റു മമ്മികളിൽ നിന്ന് വ്യത്യസ്‌തമായി കണ്ടെടുക്കപ്പെട്ട ആ മമ്മിയെ ഗവേഷകർ "അലറിക്കരയുന്ന മമ്മി" എന്നാണ് വിളിച്ചിരുന്നത്. ഈജിപ്ഷ്യൻ - ഫറവോ ശവസംസ്കാര ചടങ്ങുകളിൽ നിന്ന് വ്യത്യസ്തമായി കാണപ്പെട്ടത് ചരിത്രാന്വേഷകരെയും ഗവേഷകാരെയും ഇരുത്തി ചിന്തിപ്പിച്ചു. "മമ്മിഫിക്കേഷൻ" സാധാരഗതിയിൽ ലിനൻ തുണിയിൽ പൊതിഞ്ഞാണ് തയ്യാറാക്കുക. എന്നാൽ അലറിക്കരയുന്ന മമ്മിയുടെ ശരീരഭാഗങ്ങൾ തന്ത്ര കർമ്മാനുഷ്ടാനങ്ങൾക്ക് ഏറ്റവും മലീമസമെന്ന് അക്കാലത്തു കരുതിയിരുന്ന ആട്ടിൻതോലിൽ പൊതിഞ്ഞാണ് നടത്തിയിരുന്നത്. പ്രാചീന ഈജിപ്തിലെ വറ്റിവരണ്ട ജലാശയങ്ങളുടെ അടിത്തട്ടിൽ നിന്നും ശേഖരിക്കുന്ന "നാട്രോൺ " എന്ന ഉപ്പിലിട്ടായിരുന്നു മൃതദേഹം സൂക്ഷിക്കുന്നത്. കൂടതെ, മസ്തിഷ്ക്കവും കുടൽമാലയടക്കമുള്ള ആന്തരികയാവയവങ്ങൾ നീക്കം ചെയ്യാതെയും കൂടുതൽ പരിചരണങ്ങൾ ഒന്നുമില്ലാതെ നിഗൂഢവും ദുരൂഹമായ രീതിയിൽ നടത്തിയ മമ്മിഫിക്കേഷൻ ഗവേഷകരിൽ അസ്വാഭികത ഉണ്ടാക്കി. അതോടപ്പം മരണാനന്തര ജീവിതത്തിൽ ഒരു സ്ഥാനവും നേടാതിരിക്കാനായി ശവക്കല്ലറയിലെ പേരുകളെല്ലാം ചുരണ്ടി കളയുകയും ചെയ്തിരിക്കുന്നു. ഒരാളുടെ മരണത്തോടെ അയാളുടെ എല്ലാം തെറ്റുകുറ്റങ്ങളും പൊറുക്കപ്പെടുമെന്നാണ് പറയാറുള്ളത്. പക്ഷെ ഇവിടെ മരണാന്തര ജീവിതത്തിൽ പോലും അയാൾക്ക് മോക്ഷം കിട്ടരുതെന്ന് ആഗ്രഹിക്കാൻ മാത്രം അയാൾ ചെയ്ത തെറ്റെന്താണ്? ആ ചോദ്യം എന്നെ കൊണ്ടെത്തിച്ചതാകട്ടെ 3000 വർഷങ്ങൾക്കപ്പുറത്ത് ഈജിപ്ത് ഭരിച്ചിരുന്ന ഫറവോമാരിലേക്കും കൊട്ടാരത്തിന്റെ അന്തപ്പുരത്തിൽ അരങ്ങേറിയ ഗൂഢാലോചനയെ തുടർന്നുണ്ടായ കൊടും ക്രൂരതയിലേക്കും പിന്നീടുണ്ടായ ശിക്ഷാ നടപടികളിലേക്കുമായിരുന്നു!. പ്രാചീന ഈജിപ്തിന്റെ മഹത്തായ കാലഘട്ടം എന്ന് വാഴ്ത്തപ്പെടുന്നത് നവീനരാജവംശകാലത്തെ 18-ഉം 19-ഉം രാജവംശത്തെയാണ്. ആ കാലത്താണ് പ്രതാപശാലികളായ ആമേൻ ഹോട്ടപ്മാരും, വിപ്ലവകാരിയായ അഖ്‌നതെനും ലോകത്തെ വിസ്മയിപ്പിച്ച തുത്തന്ഖാമനും മഹാനായ രാംസെസുമടങ്ങുന്ന പ്രഗത്ഭമതികൾ രാജ്യം ഭരിച്ചിരുന്നത്. ഇരുപതാം രാജവംശത്തിലെ (BCE 1185-1069 ) ശക്തനായ രാജാവായിരുന്നു രാംസെസ്സ് മൂന്നാമൻ. കർനാക്കിലെ ബുബാസ്തിസ് കവാട (Bubastite portal) ത്തിന് തൊട്ടടുത്തു പടിഞ്ഞാറു വശത്തായി സ്ഥിതി ചെയ്യുന്ന ക്ഷേത്രത്തിന്റെ തൂണുകളിൽ ഒന്നിൽ രാംസെസ് മൂന്നാമന്റെ ഔദ്യോഗികനാമം ഇങ്ങനെയാണ് കൊത്തിവെച്ചിരിക്കുന്നതു. "ഉസെർമാത് രെ -മെരിഅമൂൺ -രാമസെ -ഹെകാഇനു എന്നാണ്. തന്റെ മഹാനായ മുൻഗാമിയായ രാംസെസ് രണ്ടാമന്റെ പേര് സ്വീകരിച്ച രാംസെസ് മൂന്നാമൻ, രാമസേസ് രണ്ടാമന്റെ പെരുമയ്ക്കും കഴിവിനും ഒപ്പം നിൽക്കാൻ പറ്റുന്ന പോരാളി തന്നെയായിരുന്നു.ലോകം മുഴുവൻ പ്രക്ഷുബ്ധമായ ഒരു കാലഘട്ടത്തിലൂടെ പൊയ്ക്കൊണ്ടിരുന്ന അവസരത്തിലായിരുന്നു ഈജിപ്തിലെ 20-അം രാജവംശത്തിലെ രണ്ടാമത്തെ ഫറവോയായി രാംസെസ് മൂന്നാമൻ സ്ഥാനമേൽക്കുന്നത്. ലോകചരിത്രത്തിൽ വെങ്കലയുഗം അസ്തമിച്ചുകൊണ്ടിരുന്ന സമയം കൂടിയായിരുന്നു. BCE 1206 മുതൽ 1150 വരെയുള്ള അരനൂറ്റാണ്ട് കാലം ഭൂമിയിലെങ്ങും മനുഷ്യൻ വിവിധ പ്രയാസങ്ങൾ നേരിട്ട കാലം. ഗ്രീസിലെ മൈസീനിയൻ സാമ്രാജ്യം തകർച്ചയിലേക്ക് നീങ്ങിയപ്പോൾ ഗ്രീസ് ഇരുണ്ട യുഗത്തിലേക്ക് പ്രവേശിച്ചു. ഹിറ്റെറ്റുകൾ ഏതാണ്ട് തുടച്ചു നീക്കപ്പെട്ട അവസ്ഥയിലായിരുന്നു. കനാൻ ദേശത്തെ കൊച്ചുരാജ്യങ്ങളെല്ലാം അരാജകാവസ്ഥയിലും. മൈസീനി, ഹട്ടൂസ്, ഉഗാരിത് എന്നീ പുരാതനനഗരങ്ങൾ ഒന്നാകെ നാമാവശേഷമാക്കപ്പെടുകയും ചെയ്തു. ഭാരതത്തിൽ ഈയൊരു പ്രതിഭാസം ബാധിചിരുന്നതിന് തെളിവൊന്നും ഇല്ല. സിന്ധുനാഗരികത പൂർണമായും അസ്തമിക്കുകയും ഋക് വേദകാലഘട്ടം അതിന്റെ ഉന്നതിയിലേക്ക് നീങ്ങിക്കൊണ്ടിരുന്ന കാലം കൂടിയായിരുന്നു അതെന്ന് കാണാൻ കഴിയും. "പ്രാചീന ചരിത്രത്തിലെ ഏറ്റവും കെടുതി നിറഞ്ഞ കാലം" എന്നാണ് റോബർട്ട്‌ ഡ്യുസ് എന്ന ചരിത്രകാരൻ ഈ കാലഘട്ടത്തെ വിശേഷിപ്പിക്കുന്നത്. അഗ്നിപർവത സ്‌ഫോടനങ്ങൾ, ഭൂമികുലുക്കം, വരൾച്ച, നിരക്ഷരത, കച്ചവടമാർഗങ്ങളിലെ അരക്ഷിതാവസ്ഥ, വെങ്കലത്തിന് സംഭവിച്ച ക്ഷാമം പകരം വന്ന ഇരുമ്പിനെ പൂർണമായും കൈപ്പിടിയിലൊതുക്കാൻ സാധിക്കാത്തതു കൂടാതെ സാമൂഹ്യ വ്യവസ്ഥിതിയുടെ അധഃപതനം എന്നിങ്ങനെ പല കാരണങ്ങൾ ശാസ്ത്രകാരന്മാർ ഈയൊരു പ്രതിഭാസത്തിന് കാരണമായി പറയുന്നുണ്ട്. ഇതിനെല്ലാം പുറമെ എവിടെ നിന്നോ പ്രത്യക്ഷപെട്ടു മധ്യധരണിയുടെ കിഴക്കൻ തീരങ്ങളിൽ ആക്രമണം അഴിച്ചുവിടുന്ന കടൽക്കൊള്ളക്കാർ ജനങ്ങളെ മുഴുവൻ ഭീതിയിലാഴ്ത്തുകയും ചെയ്തു. ഭരണമേറ്റതിന്റെ അഞ്ചാം വർഷം രാംസെസ് മൂന്നാമന് ആദ്യ പരീക്ഷണം നേരിടേണ്ടി വന്നു. ലിബിയയിൽ നിന്നുള്ള ഗോത്രവർഗക്കാരുടെ രൂപത്തിൽ അപ്രതീക്ഷിതമായി വിദേശികളുടെ ആക്രമണം. അതിനെ ശക്തമായി നേരിട്ട രാംസെസ് ആക്രമണത്തെ പരാജയപ്പെടുത്തുകയും നിരവധിപേരെ വധിക്കുകയും പലരെയും അടിമകളാക്കുകയും ചെയ്തു. അതോടെ ലിബിയയുമായി ഈജിപ്തുകാർക്ക് സമ്പർക്കവും സഹവാസവും ഉണ്ടായി. രാംസെസിന്റെ ഭരണത്തിന്റെ എട്ടാം വർഷത്തിൽ ജനങ്ങളിൽ ഉണ്ടാക്കിയ ഭീതിയും സംഭ്രമജനകമായ സ്ഥിതി വിശേഷത്തെക്കുറിച്ച് പ്രാചീന പാപ്പിറസ് രേഖകൾ ഇപ്രകാരം പറയുന്നു :- "വിദേശികൾ അവർക്കെതിരെ ദ്വീപുകളിരുന്നു ഗൂഢാലോചന നടത്തി. യുദ്ധത്തിൽ രാജ്യങ്ങളെല്ലാം തകർന്നടിഞ്ഞു. അവരുടെ ആയുധശക്തിക്ക് മുൻപിൽ ആർക്കും പിടിച്ചുനിൽക്കാൻ കഴിഞ്ഞില്ല. ഹിറ്റെറ്റ്, ഖ്വാദ്, കാർക്കമേഷ്, അരസാവ, സൈപ്രസ് എന്നീ രാജ്യങ്ങളെല്ലാം നാമാവശേഷമായി. ജനങ്ങളെല്ലാം ഉപേക്ഷിക്കപ്പെട്ടു അലഞ്ഞു തിരിയുന്നു. സർവ്വവും നശിപ്പിക്കുന്ന ആ ഉഗ്രമൂർത്തികൾ ഈജിപ്തിനെയും ലക്ഷ്യമിട്ട് കടന്ന് വരുകയാണ്. " രേഖയിൽ പറഞ്ഞിരിക്കുന്ന കാര്യങ്ങൾ സത്യമാണെന്നാണ് ചരിത്രം പറയുന്നത്. ആ ലിഖിതങ്ങളിൽ പറഞ്ഞിരിക്കുന്ന രാജ്യങ്ങൾ കൂടാതെ എംക്കോമി, താർസസ്‌, അലലാഖ്, ഉഗാരിത് എന്നീ നഗരങ്ങളും തകർത്തെറിഞ്ഞിരുന്നു. മനുഷ്യരാശിക്ക് നാശം വരുത്തി ജനങ്ങളെയും രാജ്യങ്ങളെയും ഇല്ലാതാക്കി സമ്പത്ത് കൊള്ളയടിച്ചും മാനവസംസ്കാരത്തെ തന്നെ ഇല്ലായ്മ ചെയ്യാൻ ഇറങ്ങിപുറപ്പെട്ട ആ രാക്ഷസന്മാർ ആരായിരുന്നു? കടൽമനുഷ്യർ! ഒരു കാലത്ത് ഭയം കൊണ്ടും ക്രൂരത കൊണ്ടും ലോകജനതയെ കീഴ്പെടുത്തിയവരായിരുന്നു കടൽകൊള്ളക്കാർ. ഈജിപ്തിന് ഭീഷണിയായി വടക്കൻ സിറിയയിലെ സില്സിയ എന്ന പുൽമൈതാനത്തു സംഘടിച്ചിരുന്ന കടൽ മനുഷ്യർ പല രാജ്യങ്ങളിൽ നിന്നുള്ളവരായിരുന്നു. സാർദീനിയ, അനത്തോലിയ (ഇന്നത്തെ തുർക്കി ), സൈപ്രസ്, ഇറ്റലി, ഗ്രീസ്, സിറിയ എന്നീ സ്ഥലങ്ങളിൽ നിന്നുള്ളവരായിരുന്നു അവരിൽ മിക്കവരും.ആയിടെ അവസാനിച്ചുവെന്ന് ചിലർ വിശ്വസിക്കുന്ന ട്രോജൻ യുദ്ധത്തിൽ ഇരുഭാഗത്തുമായി പങ്കെടുത്ത നല്ലൊരു വിഭാഗം സൈനികരും അക്കൂട്ടത്തിൽ ഉണ്ടെന്ന് കരുതപ്പെടുന്നു. പല കാരണങ്ങളാൽ സ്വന്തം വീട്ടിൽ നിന്നും രാജ്യത്തുനിന്നും പുറത്ത് പോകേണ്ടി വന്ന നിർഭാഗ്യവാന്മാരുടെ വലിയൊരു കൂട്ടമായിരുന്നു കടൽമനുഷ്യർ.അത് കൊണ്ട് തന്നെ രാജ്യത്തിനകത്തു സഹവർത്തിത്വത്തോടെയും വീട്ടിനുള്ളിൽ സ്നേഹത്തോടെയും കഴിഞ്ഞവരോട് അവർക്ക് പുച്ഛവും പകയും ആയിരി ന്നിരിക്കണം. കപ്പലോടിക്കുന്നതിലും ആയോധനവിദ്യയിലുമുള്ള അവർക്കുള്ള കഴിവ് മികച്ചതായിരുന്നു. കടൽമനുഷ്യർ രണ്ട് വഴിയിലൂടെയായിരുന്നു ഈജിപ്തിലേക്ക് കടക്കാൻ തീരുമാനിച്ചത്. ഒരു സംഘം സിറിയ, കനാൻദേശങ്ങളുടെ കടൽത്തീരത്ത് കൂടിയും മറ്റുള്ളവർ കപ്പലിൽ അവർക്ക് സമാന്തരമായും സഞ്ചരിച്ചു. കരയിലൂടെ സഞ്ചരിച്ചിരുന്നവരിൽ സ്ത്രീകളും കുട്ടികളും ഉണ്ടായിരുന്നു. സമ്പദ്സമൃദ്ധമായ ഈജിപ്തിൽ ശേഷിച്ച കാലം ജീവിക്കാം എന്ന തീരുമാനമായിരുന്നു അവർക്കുണ്ടായിരുന്നത്. രാംസെസ് മൂന്നാമന്റെ മരണാന്തര ക്ഷേത്രമായ (mortuary temple ) മെദിനെത് ഹാബുവിൽ കടൽ മനുഷ്യരുടെ ആക്രമണത്തെക്കുറിച്ച് ലിഖിതമായും ചിത്രങ്ങളായും വരച്ചു വെച്ചിട്ടുണ്ട്. ബുദ്ധിമാനും ധീരനുമായിരുന്നു രാംസെസ് മൂന്നാമൻ. കടൽമനുഷ്യരുടെ വരവിനെക്കുറിച്ചറിഞ്ഞ രാംസെസ് വലിയൊരു സംഘം സൈനികരെ തെക്കൻ പാലസ്തിനിലുള്ള ദ്യാഹി എന്ന തങ്ങളുടെ സൈനിക താവളത്തിലേക്ക് അയച്ചു. അത്ര ശക്തമായ ഒരു സൈന്യത്തെ അവിടെ പ്രതീക്ഷിക്കാത്ത കടൽമനുഷ്യർ യുദ്ധത്തിൽ പരാജയപെട്ടു. അപ്പോഴേക്കും കടൽമനുഷ്യരുടെ കൂടുതൽ ശക്തമായ നാവികപ്പട ഈജിപ്ത് ലക്ഷ്യമാക്കി നീങ്ങിക്കൊണ്ടിരുന്നു. കടലിൽ പോകാൻ പരിശീലനം ലഭിച്ച പോരാളികൾ ആയിരുന്നെങ്കിലും ഈജിപ്തിന്റെ നാവികപ്പട ഒരിക്കലും മികച്ചതായിരുന്നില്ല. നൈൽനദിയുടെ കിഴക്കൻ ശാഖയുടെ നദീമുഖത്തേക്ക് ഇരച്ചുകയറിയ കടൽമനുഷ്യരെ അവിടെത്തന്നെയുണ്ടായിരുന്ന പടയാളികൾ തടയുകയും അവരുടെ നൗകകൾക്ക് നേരെ നിരന്തരം അമ്പെഴുതു. കൂടാതെ ഈജിപ്ഷ്യൻ കപ്പലുകളിൽ നിന്നും അമ്പെഴുത്തു തുടങ്ങിയതോടെ പരിഭ്രമിച്ച കടൽമനുഷ്യരുടെ കപ്പലുകളെ വലിയ കൊളുത്തുകൾ ഉപയോഗിച്ചു കരയിലേക്ക് വലിച്ചടുപ്പിച്ചു. അവിടെ നേർക്ക് നേരെ നടന്ന പൊരിഞ്ഞ യുദ്ധത്തിൽ ഈജിപ്ത് വിജയിച്ചു. അതോടുകൂടി അമൂൻ ദേവന്റെയും രാംസെസ് മൂന്നാമന്റെയും കീർത്തി വാനോളം ഉയർന്നു. കടൽ മനുഷ്യരുടെ മധ്യപൂർവ്വ ഏഷ്യയിലെ ആധിപത്യം എന്നെന്നേക്കുമായി അവസാനിപ്പിക്കാനും സാധിച്ചു. മൂന്ന് വർഷങ്ങൾ കഴിഞ്ഞപ്പോൾ ചില ഗോത്രവർഗക്കാരെ കൂട്ടുപിടിച്ചു ലിബിയക്കാർ ഈജിപ്തിന്റെ പടിഞ്ഞാറൻ പ്രദേശങ്ങൾ ആക്രമിച്ചു. യുദ്ധങ്ങളിലൂടെ നേടിയെടുത്ത പരിചയ സമ്പന്നതയിലൂടെ അക്രമകാരികളെ എളുപ്പത്തിൽ തോൽപ്പിക്കാൻ രാംസെസ്സ് മൂന്നാമന് സാധിച്ചു. യുദ്ധത്തിനിടയിൽ 2000-ത്തിലധികം ലിബിയക്കാരെ വധിക്കുകയും തടവുകാരായി പിടിച്ചവരെ വധശിക്ഷയ്ക്കു വിധേയരാക്കുകയും ചെയ്തു. രാംസെസ്സ് സൈനിക വിജയങ്ങളിലൂടെ പേരും പ്രശസ്തിയും നേടിയതോടപ്പം തന്നെ മറ്റു രാജ്യങ്ങളുമായി വ്യപാരബന്ധം പ്രോത്സാഹിപ്പിക്കുകയും പല നിർമ്മാണപ്രവർത്തനങ്ങൾക്ക് നേതൃത്വം കൊടുക്കുകയും ചെയ്തു. മെദിനെത് ഹാബു, എബൈദോസ്‌, മെംഫിസ്, ഹീലിയോപോളിസ്, സ്യൂത്, ഹെർമപോളിസ് എന്നിവിടങ്ങളിൽ ക്ഷേത്രങ്ങൾ നിർമ്മിച്ചു. പുറത്ത് നിന്ന് രാജ്യത്തിനെതിരെയുള്ള കടന്നാക്രമണങ്ങളെ ചെറുത്തു രാജ്യം ശക്തമായി മുന്നോട്ട് പോകുന്നതിനിടയിൽ രാജകൊട്ടാരത്തിന്റെ അന്തഃപുരത്തിനകത്തും പുറത്തും ഉടലെടുത്ത കരുനീക്കങ്ങൾ അദ്ദേഹത്തിന് മനസിലാക്കാൻ കഴിഞ്ഞില്ല. അങ്ങനെയൊക്കെ ചെയ്യാൻ ആരും ധൈര്യപ്പെടില്ല എന്ന അതിരുകവിഞ്ഞ ആത്മവിശ്വാസമായിരിക്കാം അദ്ദേഹത്തിനുണ്ടായിരുന്നത്.ആ നിസംഗതയ്ക്ക് കൊടുക്കേണ്ടി വന്ന വിലയോ വളരെ വലുതുമായിരുന്നു... ** 2 ലോകത്തെ വിസ്മയിപ്പിച്ച തൂതൻഖാമന് (പതിനെട്ടാം രാജവംശം ) ശേഷം ആയ്, ഹൊരംഹെബ് എന്നിവരും തുടർന്ന് പത്തൊമ്പതാം രാജവംശം സ്ഥാപിക്കപ്പെടുകയും മഹാനായ രാംസെസ് (രാംസെസ് രണ്ടാമൻ ) ഉൾപ്പെടെ എട്ട് ഫറവോമാർ രാജ്യം ഭരിക്കുകയും ചെയ്തു .ഈജിപ്ത്തിന്റ ചരിത്രത്തിലെ ഏറ്റവും മഹാനായ ചക്രവർത്തിയായി അറിയപ്പെടുന്ന രാംസെസ് രണ്ടാമൻ ബൈബിൾ പഴയ നിയമം പ്രകാരം മോസസ് പ്രവാചകന്റെ കാലത്തെ ഏറ്റവും ക്രൂരനായ ഫറവോയെന്നാണ് അറിയപ്പെടുന്നത്. വിഷലിപ്ത മനസും അഹങ്കാരിയും ക്രൂരനും വില്ലനുമായ രാംസെസ് രണ്ടാമൻ എങ്ങനെ "മഹാനായ" ഫറവോയായി എന്നുള്ളത് പിന്നീടൊരിക്കൽ പറയാം. പത്തൊമ്പതാം രാജവംശത്തിന്റെ അവസാനകാലത്തു അനുഭവപ്പെട്ട അനിശ്ചിതത്തെ തുടർന്ന് ഇരുപതാം രാജവംശം സ്ഥാപിക്കപ്പെട്ടു. സിംഹാസനത്തിലേറുമ്പോഴേ വൃദ്ധനായിരുന്ന സെത് നാഖ്ത് എന്ന ഇരുപതാം രാജവംശത്തിന്റെ സ്ഥാപക ഫറവോയ്ക്ക് ഭരണത്തിൽ അധികകാലം ഇരിക്കാൻ കഴിഞ്ഞില്ല. എങ്കിലും അക്കാലത്തു അശാന്തമായ ഈജിപ്തിൽ സമാധാനവും ശാന്തിയും പുനഃസ്ഥാപിക്കുന്നതിൽ വിജയിച്ചതായി കാണാവുന്നതാണ്. സെത് നാഖ്തെയ്ക്ക് രാഞ്ജിയായ തീയ് -മെരെനെ സിൽ ജനിച്ച പുത്രനായിരുന്നു രാംസെസ് മൂന്നാമൻ. ഇസിസ്, തിതി, തീയ് എന്നിങ്ങനെ മൂന്ന് ഭാര്യമാരിലായ് പതിനൊന്ന് മക്കൾ അദ്ദേഹത്തിനുണ്ടായിരുന്നു. അനന്തരാവകാശികളായി ഇത്രയധികം മക്കളുള്ള ഫറവോയെ ഈജിപ്ഷ്യൻ ചരിത്രത്തിൽ കണ്ടെത്താൻ കഴിഞ്ഞെന്ന് വരില്ല. അദ്ദേഹത്തിന്റെ മൂന്നു മക്കൾ രാംസെസ് നാലാമൻ, ആറാമൻ, എട്ടാമൻ എന്നിവർ പിന്നീട് ഈജിപ്ത്തിന്റ ഫറവോമാരായി സ്ഥാനമേറ്റു. രാഞ്ജിമാരിൽ ഏഷ്യക്കാരിയായ ഇസീസും രാജസ്‌ത്രിയായ തിതിയും ആയിരുന്നു രാജകൊട്ടാരത്തിൽ പ്രധാനപദവി അലങ്കരിച്ചിരുന്നത്. സ്ത്രീസഹജമായ എല്ലാ ദൗർബല്യങ്ങളും ഉണ്ടായിരുന്ന തീയ് രാഞ്ജി ഇതിൽ അസ്വാസ്ഥനായതിൽ അത്ഭുതപ്പെടാനില്ല. തീയുടെ പുത്രനായിരുന്നു പതിനെട്ട് വയസ് പ്രായമുള്ള പെന്റവരെ. ഏതൊരു അമ്മയും ആഗ്രഹിക്കുന്നപോലെ സ്വന്തം മകൻ ഏറ്റവും ഉന്നതസ്ഥാനത്തു എത്തണമെന്ന് ആ അമ്മ ആഗ്രഹിച്ചതിൽ ഒരു തെറ്റും പറയാനുമില്ല. പക്ഷെ അതിന് സ്വീകരിച്ച മാർഗ്ഗമാണ് പ്രശനം. ഈജിപ്ത് കണ്ടിട്ടുള്ളതിൽ വെച്ച് ഏറ്റവും വലിയ ഒരു ഗൂഢാലോചനയുടെ തുടക്കം അവിടെ നിന്നായിരുന്നു. നിരവധി യുദ്ധങ്ങളിലൂടെ പേരും പ്രശസ്തിയും നേടിയെടുത്ത രാംസെസ് മൂന്നാമൻ ശക്തനായിരുന്നു. ഈയൊരു സമയത്ത് ഏതൊരു നീക്കവും അപകടം വിളിച്ചുവരുത്തുമെന്ന് മുൻകൂട്ടി കണ്ട തീയ് സമയവും സാഹചര്യവും അനുകൂലകാൻ കരുക്കൾ നീക്കി കാത്തിരുന്നിരിക്കാം. രാംസെസ് മൂന്നാമന് പെന്റവരെയോട് യാതൊരു മതിപ്പും ഉണ്ടായിരുന്നില്ല എന്ന് മാത്രമല്ല ഭാവിപ്രവർത്തനത്തിൽ വേണ്ടത്ര പരിഗണിച്ചിരുന്നുമില്ല. ചിലപ്പോൾ തീരെ അവഗണിച്ചിരിക്കാനും സാധ്യതയുണ്ട്. രാംസെസ് മൂന്നാമന്റെ ഭരണകാലത്തിന്റെ രണ്ടാം പകുതിയിൽ അങ്ങനെ ഹീനമായ ഒരു ഗൂഢാലോചനയ്ക്ക് ബീജാവാപമായി. ചരിത്രത്തിൽ ഈ ഗൂഢാലോചന "Harem conspiracy" എന്നാണ് അറിയപ്പെടുന്നത്. ഈ ഗൂഢാലോചനെക്കുറിച്ചുള്ള വിവരങ്ങൾ ഇന്ന് ടൂറിൻ നഗരത്തിൽ സൂക്ഷിച്ചിട്ടുള്ള പുരാരേഖയായ നീതിന്യായ പാപ്പിറസിൽ നിന്നാണ് ലഭിക്കുന്നത്. 3000 വർഷങ്ങൾക്ക് മുൻപ് എഴുതപ്പെട്ടിട്ടുള്ള അമൂല്യമായ രേഖകൾ ഈ സംഭവത്തെക്കുറിച്ചു ഇന്ന് നമ്മൾക്ക് ലഭ്യമായിട്ടുള്ള എല്ലാ പാപ്പിറസ് ചുരുളുകളുടെയും ഒരു സംയോജിത ലിഖിതമാണെന്ന് പറയാം. ഈജിപ്തിനെതിരെയുള്ള വിദേശീയരുടെ കന്നാക്രമണങ്ങളെ ചെറുക്കാൻ രാംസെസ് മൂന്നാമന് കൊടുക്കേണ്ടി വന്ന വില വളരെ വലുതായിരുന്നു. യുദ്ധച്ചെലവുകൾക്ക് വേണ്ടിവന്ന പണം ഖജനാവിനെ തീരെ ദുർബലമാക്കി. കൂടാതെ മറ്റെല്ലാ ഫറവോമാരെയും പോലെ രാജകീയ നിർമാണ പ്രവർത്തനങ്ങൾക്ക് വേണ്ടിവന്ന ചെലവുകളും ഖജനാവ് കാലിയാവാൻ കാരണമായി. അതോടപ്പം തന്നെ ലോകമെങ്ങും സസ്യവളർച്ച മോശമായത് (BCE 1140 മുതൽ രണ്ട് ദശാബ്ദകാലത്തോളം ഈ പ്രതിഭാസം നിലനിന്നതായി പറയപ്പെടുന്നു ) ഈജിപ്തിലെ കൃഷിയെയും വിളവെടുപ്പിനെയും ബാധിച്ചു. ഭക്ഷ്യവില കുതിച്ചുകയറി ജീവിതച്ചെലവ് കൂടിയതോടെ ഈജിപ്ത് വലിയൊരു സാമ്പത്തിക പ്രതിസന്ധിയിലേക്ക് കടന്നു. ഈജിപ്ത്തിന്റ പിന്നീടുള്ള ചരിത്രം പരിശോധിച്ചാൽ ലോകം മുഴുവൻ ജ്വലിച്ചു നിന്ന ഒരു മഹദ് സാമ്രാജ്യത്തിന്റെ പ്രതാപത്തിന് മങ്ങലേൽക്കാൻ തുടങ്ങിയതും അതോടെയായിരുന്നുവെന്ന് കാണാൻ പറ്റും. പിന്നീട് ഈജിപ്തിന് പലവിധത്തിലുള്ള അധിനിവേശങ്ങൾക്ക് ഇരയാവേണ്ടി വന്ന സാഹചര്യങ്ങൾക്ക് വിത്ത് പാകിയതും അതിനെത്തുടർന്നായിരുന്നു. രാംസെസ് മൂന്നാമന്റെ അവസാനകാലത്തു രൂപപ്പെട്ട ഇത്തരം പ്രതിസന്ധികൾ ജനങ്ങൾക്കിടയിൽ ഭരണകൂടത്തോടുള്ള അസംതൃപ്തിക്ക് കാരണമായി തീർന്നു. ഇത്തരമൊരു ദുരവസ്ഥ ജനങ്ങളിൽ മുറുമുറുപ്പും പ്രതിഷേധ പ്രകടനങ്ങളിലേക്കും നയിച്ചു. ഇത്തരം പ്രതിഷേധത്തിന്റെ ആദ്യത്തെ ലക്ഷണം കണ്ടത് സെത് മാത് ഹെർ ഇമെന്തി വസെത് എന്ന ഗ്രാമത്തിലായിരുന്നു. ഇന്നാ ഗ്രാമം ദെയ്ർ എൽ മെദീന എന്ന പേരിൽ അറിയപ്പെടുന്നു. രാജകീയ ശവകൂടീരങ്ങളുടെ നിർമാണ പ്രവർത്തനങ്ങളിൽ ഏർപ്പെട്ടുകൊണ്ടിരുന്ന നിരവധി വിദഗ്ധരായ തൊഴിലാളികൾ സൗജന്യമായി കിട്ടിക്കൊണ്ടിരുന്ന ഭക്ഷണത്തിൽ വന്ന കുറവിനെതിരെയും മെച്ചപ്പെട്ട വേതനത്തിനും ജീവിത സൗകര്യത്തിനും മുറവിളി കൂട്ടുകയും അവസാനം അതൊരു പണി മുടക്കായി മാറുകയും ചെയ്തു. ലോകചരിത്രത്തിലെ ആദ്യത്തെ തൊഴിലാളി സമരമായി അതിനെ കണക്കാക്കാം. അത്തരമൊരു സാഹചര്യത്തിൽ ധീരനും ശക്തനും തന്ത്രശാലിയുമായ ഫറവോയെ ഒരു നിമിഷം എല്ലാവരും മറന്നിരിക്കണം. യുദ്ധതന്ത്രങ്ങളിലൂടെ എതിരാളികളെ പരാജയപ്പെടുത്തുകയും കടൽക്കൊള്ളക്കാരെ എന്നെന്നെക്കുമായി ഈജിപ്തിന്റെ മണ്ണിൽ നിന്നും തുരത്തിയോടിച്ചതുമൊക്കെ വിസ്മൃതിയിലായിരിക്കണം. ചില സ്വാർത്ഥമതികളായ നിക്ഷിപ്‌തതാൽപര്യക്കാർ ഫറവോയുടേതല്ലാത്ത കുറ്റങ്ങൾ അദ്ദേഹത്തിന് ചാർത്തി കൊടുത്തിട്ടുണ്ടാവാം. കൊട്ടാരത്തിൽ അത്തരമൊരു ഉപജാപകവൃന്ദം രൂപപ്പെട്ടത് മനസിലാക്കാൻ രാംസെസ് മൂന്നാമന് കഴിഞ്ഞതുമില്ല. മുഖ്യരാഞ്ജി സ്ഥാനം മോഹിച്ചിരുന്ന തീയ് താൻ കാത്തിരുന്ന സമയം ഇതാണെന്ന് കരുതി. മുഖ്യരാഞ്ജിപദം എന്ന തന്റെ ആഗ്രഹം രാംസെസ് എന്ന ഉരുക്കുമതിലിൽ തട്ടി തകരുന്നത് പലപ്രാവശ്യം കണ്ടതാണ്. മുഖ്യരാഞ്ജിയായില്ലെങ്കിലും വേണ്ടില്ല രാജാമാതാവ് എങ്കിലും ആവണമെന്ന് അവർ ആഗ്രഹിച്ചു. അതിന് തന്റെ പ്രിയപുത്രൻ പെന്റവർ ഫറവോയായി തീരണമെന്ന് അവർ അതിയായി ആഗ്രഹിച്ചു.മനം മടുത്ത അവഗണനയിലും മുറിവേറ്റ മനസും അടക്കാനാവാത്ത ലൗകികവാഭിവാഞ്ഛയും ഈജിപ്തിന്റെ ചരിത്രത്തിലാദ്യമായി ഒരു രാഞ്ജിയെ പ്രതികാരദുഗ്ഗയാക്കി എന്ന് പറയുന്നതാവും ശെരി. തനിക്ക് ചുറ്റും വിശ്വസ്തരായ ഒരു നിഗൂഢസംഘത്തെ വളർത്തിയെടുത്ത തീയ് പേരു പോലെ തന്നെ തീയിൽ കുരുത്തവൾ തന്നെയായിരുന്നു. രാജകൊട്ടാരത്തിന് അകത്തും പുറത്തും പ്രവർത്തിച്ചിരുന്ന ഉപജാപകസംഘത്തിൽ ഫറവോയുടെ അടുത്ത സേവകർപോലും ഉൾപ്പെട്ടിരുന്നു. കൊട്ടാരത്തിലെ മുഖ്യ പാചകക്കാരൻ പെബക്കാമൻ, അയാളുടെ സഹായി മസ്‌തസൂരിയ, കന്നുകാലി സൂക്ഷിപ്പുകാരൻ പാന്യബോനി, കൊട്ടാരം കാര്യദർശിയായിരുന്ന പനൂക്, പെന്റുവ എന്നിവരും കൊട്ടാരം മന്ത്രവാദിയായിരുന്ന പ്രേകമനഫ് രാംസെസ് മൂന്നാമന്റെ ഏറ്റവുമടുത്ത ഭിക്ഷഗ്വരൻ ഈരെയ് ഖജനാവിലെ ഉദ്യോഗസ്ഥനായിരുന്ന പൈരിയെ പാന്യബോനി എന്നിവരും ഉൾപ്പെട്ടിരുന്നു. ഇവരെയൊക്കെ പാട്ടിലാക്കാൻ പണവും സ്ത്രീകളെയും വേണ്ടുവോളം തീയ് ഉപയോഗിച്ചു. ഗൂഢാലോചനക്കാർ തമ്മിലുള്ള ആശയകൈമാറ്റത്തിന് തീയ് തന്റെ പ്രിയപ്പെട്ട അനുചാരിക വൃന്ദത്തെയും ഉപയോഗിച്ചിരിക്കാം. പക്ഷെ ഫറവോയ്‌ക്കെതിരെ ഗൂഢാലോചന നീക്കങ്ങൾ നടത്തുക അത്ര എളുപ്പമുള്ള കാര്യമായിരുന്നില്ല. അതിന് ആദ്യം അവർ ചെയ്തത് മാനസികമായി തളർത്താൻ ദുർമന്ത്രവാദവും, ശാരീരികമായി കീഴ്പ്പെടുത്താൻ വിഷപ്രയോഗവുമായിരുന്നു. മന്ത്രവാദപ്രയോഗം നടന്നുകൊണ്ടിരുന്നു. എന്തായാലും , ഒരുനാൾ കള്ളം പിടിക്കപെടുക തന്നെ ചെയ്തു. എങ്ങനെയാണ് ആ രഹസ്യനീക്കം പുറത്തായത് എന്നറിയില്ലെങ്കിലും പലരും തുറങ്കിലടയ്ക്കപ്പെട്ടു. എന്നാൽ എല്ലാവരിലേക്കും ആ അന്വേഷണം ചെന്നെത്തിയിരുന്നില്ലെന്ന് തീയ് രാഞ്ജിയുടെ പിന്നീടുള്ള നീക്കങ്ങൾ തന്നെയാണ് ഉദാഹരണം. രാജ്യദ്രോഹികളെ ഈജിപ്തിലെ നിയമമനുസരിച്ചു വിചാരണ ചെയ്യാൻ പന്ത്രണ്ട് ന്യായാധിപന്മാരെ രാംസെസ് മൂന്നാമൻ നേരിട്ട് നിയമിച്ചതായി പുരാതന പാപ്പിറസ് രേഖകൾ പറയുന്നു. ഇതൊന്നും കൊണ്ട് പിന്മാറാൻ തീയിൽ കുരുത്ത കരുത്തും നിശ്ചയദാർഢ്യമുള്ള തീയ് എന്ന രാഞ്ജി തയ്യാറായില്ല. ന്യായാധിപന്മാരെ സ്വാധിനിക്കാനായി അന്തഃ പുരത്തിലെ അംഗലാവണ്യമുള്ള സ്ത്രീകളെ ഉപയോഗിച്ചതായും അവരുടെ മോഹനലാവണ്യത്തിൽ വീണ ഏഴ് ന്യായാധിപന്മാരെ കുറിച്ചും പാപ്പിറസ് രേഖകൾ തെളിവ് നൽകുന്നു. ന്യായാധിപന്മാർ പിടിക്കപ്പെട്ട് തടവറയിൽ ആയപ്പോഴും ഏത് നിമിഷവും പിടിക്കപ്പെടുമെന്ന അവസ്ഥയിലും തീയ്രാഞ്ജിക്ക് രാംസെസിന്റെ അടുത്ത് അടുത്തിടപഴകാൻ സാധിച്ചത് അത്ഭുതാവഹം തന്നെയാണ്. ഒരുപക്ഷെ തീയയുടെ അഗാധസൗന്ദര്യത്തിലും കാമാതുരതയിലും മനം മയങ്ങിപ്പോയ ഫറവോ അവരെ അവിശ്വസിക്കാൻ ഇടയില്ലെന്നാണ് കരുതേണ്ടത്. എന്നാൽ ചിരകാലം മനസ്സിൽ കൊണ്ട് നടന്ന ആഗ്രഹങ്ങളും മോഹങ്ങളും കൈവിട്ടുപോകുമെന്ന ഘട്ടത്തിൽ രാജ് മോഹൻ ഉണ്ണിത്താന്റെ സ്ഥിരം ഡയലോഗായ "അന്തം വിട്ടവൻ എന്തും ചെയ്യും " എന്നതുപോലെ തീയ് രാഞ്ജിക്ക് പിന്നെ ഒന്നും നോക്കാനില്ലയായിരുന്നു. ഒടുവിൽ, മുപ്പത് വർഷത്തിലധികം രാജ്യം ഭരിക്കുകയും മഹാനായ ഫറവോ എന്നുതന്നെ വിളിക്കാവുന്ന ആ നൃപപുംഗവൻ ഈജിപ്തിന്റെ ചരിത്രത്തിലെ ഏറ്റവും അഭിശപ്തമെന്ന് കരുതാവുന്ന ഒരു ദുർദിനത്തിലെ സായാഹ്നത്തിൽ മരണപ്പെട്ടു. രാംസെസ് മൂന്നാമന്റെ മരണത്തോടെ സൈന്യത്തിന്റെ സഹായത്താൽ അധികാരത്തിലെത്താനുള്ള തീയ് രാഞ്ജിയുടെ ഗൂഡപദ്ധതി പാടെ തകർക്കപ്പെട്ടു. പെന്റവരെയ്ക്ക് ഫറവോയാകാൻ കഴിഞ്ഞില്ല. പകരം രാംസെസ് നാലാമൻ സിംഹാസനത്തിൽ അവരോധിതനായി. കുറ്റവാളികൾ ഒന്നൊഴിയാതെ പിടിക്കപ്പെട്ടു. പിതാവിന്റെ കൊലപാതകികൾക്കെതിരെ ശക്തമായ നടപടികളാണ് രാംസെസ് നാലാമൻ കൈകൊണ്ടത്. നീണ്ട വിചാരണനടപടികൾക്ക് ശേഷം കുറ്റവാളികളായി കണ്ടെത്തിയ 38 പേർക്ക് വധശിക്ഷ വിധിക്കപ്പെട്ടു. 28 പേരെ ഫറവോയുടെ സൈനികർ വധിച്ചു. ആറു പേരോട് ആത്മഹത്യ ചെയ്യാൻ ആവശ്യപ്പെടുകയും ന്യായാധിപന്മാർക്ക് മുൻപിൽ പരസ്യമായി തന്നെ നിർബന്ധപൂർവം നടപ്പിലാക്കപ്പെടുകയും ചെയ്തു. ശേഷിച്ച നാല് പേർ ഈജിപ്തിലെ ഏറ്റവും ഉയർന്ന നിലയിലുള്ളവരായിരുന്നു. തീയ്രാഞ്ജിയും മകൻ പെന്റവരെയും അതിൽ പെടും. കാരാഗൃഹത്തിന്റെ ഇരുളടഞ്ഞ കോണിൽ രഹസ്യമായി അവർ വധിക്കപ്പെട്ടു. വിഷം കഴിച്ചുള്ള നിർബന്ധിത ആത്മഹത്യയായിരുന്നു എന്നാണ് പറയപ്പെട്ടിരുന്നത്. ചരിത്രത്തിൽ രേഖപ്പെടുത്തപ്പെട്ട ഈ ന്യായവിധിക്ക് ശേഷം മറ്റൊരു വിചാരണ കൂടി നടത്തപ്പെട്ടു. തീയ് രാഞ്ജിയുടെ നിർദ്ദേശാനുസരണം സുന്ദരികളായ സ്ത്രീകളാൽ പാട്ടിലാക്കപ്പെട്ട ന്യായാധിപന്മാർക്കെതിരെയായിരുന്നു അത്. ഒരാളൊഴികെ ബാക്കിയെല്ലാവരെയും കുറ്റക്കാരായി കണ്ടെത്തിയ കോടതി കടുത്ത ശിക്ഷ വിധിക്കുകയും ചെയ്തു. വിധി നടപ്പിലാക്കുന്നതിന് മുൻപേ ഒരാൾ ആത്മഹത്യ ചെയ്യുകയുണ്ടായി. മറ്റുള്ളവരുടെ മൂക്കും ചെവിയും ഛേദിച്ചു കളഞ്ഞുവത്രേ. രാംസെസ് മൂന്നാമനെ തീബ്സിലെ (ഇപ്പോഴത്തെ ലെക്സർ ) വാലി ഓഫ് കിങ്‌സ് എന്നറിയപ്പെടുന്ന ലോകപ്രശസ്ത കബറിടത്തിലാണ് (KV 11) അടക്കം ചെയ്യപ്പെട്ടത്. നിർഭാഗ്യമെന്ന് പറയട്ടെ ശവക്കല്ലറയിലെ അളവറ്റ നിധിശേഖരങ്ങൾ കൊള്ളയടിക്കാൻ നിധിവേട്ടക്കാരായ കൊള്ളക്കാർ വ്യപകമായി ശ്രമിച്ചു. എത്രമാത്രം സൈനികസന്നാഹങ്ങൾ ഉണ്ടായിട്ടും വാലി ഓഫ് കിങ്സിലെ കൊള്ള തുടർന്നു കൊണ്ടിരുന്നു. അവസാനം ഇത്തരം ആക്രമണങ്ങളിൽ നിന്ന് മരണാന്തര ജീവിതവും കാത്തുകഴിയുന്ന രാജകീയ മമ്മികളെയെങ്കിലും സംരക്ഷിക്കപ്പെടണമെന്ന് പുരോഹിതന്മാർ ആലോചിച്ചു തീരുമാനത്തിലെത്തി. എല്ലാ ഫറവോമാരുടെയും കല്ലറകൾ തുറന്ന് മമ്മികളെയെല്ലാം ഒരുമിച്ച് തീരെ അപ്രധാനമായ സ്ഥലത്തേക്ക് മാറ്റുക എന്നതായിരുന്നു തീരുമാനം. അങ്ങനെ മാറ്റപ്പെട്ട മമ്മികൾ ഒളിപ്പിച്ച രണ്ട് സ്ഥലങ്ങളിൽ ഒന്നായ "ദെയ്ർ എൽ - ബഹാരിയിലെ മലനിരകളിൽ നിന്ന് അമ്പതോളം മമ്മികൾ സഹസ്രാബ്ദങ്ങൾക്ക് ശേഷം കണ്ടെടുക്കപ്പെട്ടു. 1886-ൽ അങ്ങനെ കണ്ടെടുക്കപ്പെട്ട മമ്മികളിൽ ഒന്ന് രാംസെസ് മൂന്നാമന്റെതായിരുന്നു. രാംസെസ് മൂന്നാമന്റെ മമ്മി കണ്ടെത്തിയ സമയത്ത് മമ്മിയുടെ കഴുത്തിൽ നേരിയ പരുത്തിത്തുണികൾ ചുറ്റിവെച്ചിരിക്കുന്നതു കണ്ടിരുന്നെങ്കിലും ശരീരവുമായി നല്ലവണ്ണം പറ്റിപിടിച്ചിരുന്നത് കാരണം ആരും അത് അഴിച്ചു നോക്കാൻ മുതിർന്നിരുന്നില്ല. 2011-'12 കാലത്ത് നടത്തിയ പരീക്ഷണങ്ങൾ രാംസെസ് മൂന്നാമന്റെ മരണത്തെക്കുറിച്ചു ചില നിർണായക വിവരങ്ങൾ വെളിവാക്കപ്പെട്ടു. ലോകപ്രശസ്ത ഈജിപ്റ്റോളജിസ്റ്റ് സാഹി ഹവാസിന്റെ നേതൃത്വത്തിൽ ഇറ്റലിയിൽ നിന്നുള്ള ആദിമരോഗനിദാന ശാസ്ത്രവിദഗ്ധൻ (paleopathologist ) പ്രൊഫ. ആൽബർട്ട് സിങ്കും സംഘവും രാംസെസ് മൂന്നാമന്റെ മമ്മിയുടെ സി. ടി സ്കാൻ എടുത്തപ്പോൾ അമ്പരപ്പിക്കുന്ന ചില കാര്യങ്ങളാണ് വെളിപ്പെട്ടത്.രാംസെസ് മൂന്നാമന്റെ മരണം സ്വാഭാവിക മരണമല്ലെന്നും അതൊരു ക്രൂരമായ കൊലപാതകമാണെന്നും തെളിഞ്ഞു. രാംസെസിന്റെ കഴുത്തിൽ സ്വനപേടകത്തിന്റെ തൊട്ടുതാഴെ ഏഴു സെന്റിമീറ്റർ ആഴത്തിൽ വലിയൊരു മുറിവുണ്ടായിരുന്നു. ആ മുറിവ് കഴുത്തിലെ കശേരുക്കളുടെ അടുത്തുവരെ എത്തിയിരുന്നു. പെട്ടന്നുണ്ടായ ആ ആക്രമണത്തിൽ ശ്വാസനാളവും അന്നനാളവും മുഴുവനായും അറുത്തുമാറ്റാൻ സാധ്യതയുള്ള മുറിവ് തന്നെയായിരുന്നു ഉണ്ടായിരുന്നത്. രാംസെസ് മൂന്നാമൻ ആ ആക്രമണത്തെ അതിജീവിക്കാനുള്ള സാധ്യത കുറവാണെന്ന് അവർ കരുതി. 2011-ൽ കയ്‌റോ യൂണിവേഴ്സിറ്റിയിലെ റേഡിയോളജിസ്റ്റ് പ്രൊഫസർമാരായ അഷറഫ് സലിം, സഹർ സലിം എന്നിവർ നടത്തിയ പരിശോധനകളും മഴു പോലെയുള്ള ആയുധം കൊണ്ട് കഴുത്തിനേറ്റ ആഴത്തിലുള്ള മുറിവുകൾ മരണകരണമായി തീർന്നിട്ടുണ്ടാവാം എന്നഭിപ്രായപെട്ടു. കൂടാതെ, രാംസെസ് മൂന്നാമന്റെ മമ്മിയിലും അലറിക്കരയുന്ന മമ്മിയായ പെന്റവരെയുടെ മമ്മിയിലും നടത്തിയ സി. ടി സ്കാൻ, ജനിതക പരിശോധനയിൽ Y ക്രോമസോമുകൾ പിതാവ് -മകൻ ബന്ധത്തെ സാധൂകരിക്കുന്നതും ആയിരുന്നു. അതോടപ്പം അലറിക്കരയുന്ന മമ്മിയിൽ (പെന്റവർ ) നടത്തിയ മറ്റൊരു പരീക്ഷണത്തിൽ വിഷപ്രയോഗം മൂലം മരണകാരണമെന്ന് കരുതിയിരുന്നത്, അങ്ങനെയല്ലെന്നും തൂക്കിലേറ്റിയതാണെന്നും കണ്ടെത്തി. കഴുത്തിന് ചുറ്റും കയർ മുറുകിയ പാടുകൾ കണ്ടതാണ് അത്തരമൊരു നിഗമനത്തിലെത്താൻ ശാസ്ത്രകാരന്മാരെ പ്രേരിപ്പിച്ചത്. ഗൂഢാലോചനയുടെ എല്ലാം ഉറവിടമായിരുന്ന തീയരാഞ്ജിയുടെ മമ്മിക്ക് എന്ത് സംഭവിച്ചു എന്ന് ഇന്നും ആർക്കും അറിവില്ല. ഒരു പക്ഷെ അത് പൂർണ്ണമായും നശിപ്പിക്കപ്പെട്ടിരിക്കാം. അല്ലെങ്കിൽ മനുഷ്യ പ്രയത്നത്തിൽ വരുംകാലം, വിട്ടുപോയ ഭാഗങ്ങൾ കൂട്ടിച്ചേർക്കാൻ അതും നമ്മുടെ മുന്നിൽ എത്തിപ്പെട്ടേക്കാം. എന്തായാലും, ഈജിപ്തിനെ അതിന്റെ ഏറ്റവും ദുഷ്കരമായ ഒരു ഘട്ടത്തിൽ നയിച്ച ശ്രേഷ്ഠനായ ഫറവോ ആരുടെയോ മൂർച്ചയേറിയ വാളിനോ കടാരിക്കോ ഇരയായിട്ടുണ്ടെന്നത് തീർച്ചയാണ്. ആരായിരിക്കണം ആ മൃഗീയകൃത്യം നടത്തിയിട്ടുണ്ടാവുക. തീയ്രാഞ്ജിയോ പെന്റവർ രാജകുമാരനോ? അതോ മറ്റാരെങ്കിലുമോ? ഹൃദയഭേദകമായ ആ ക്രൂരകൃത്യം നടത്തിയത് ആരാണെന്നതിന് കൃത്യമായ തെളിവൊന്നും ഇല്ല. ആ കൊടും ക്രൂരതയുടെ പ്രതി അലറിക്കരയുന്ന മമ്മിയുടെ ഉടമയായ പെന്റവർ രാജകുമാരനാണെങ്കിൽ, പിതൃഹത്യയുടെ ശാപത്താൽ വികൃതരൂപിയായ ഭൗതിക ശരീരത്തിലേക്ക് ഒരിക്കലും കയറികൂടാനാവാത്തവിധം കൊടും ക്രൂരതയുടെ ദുഷിച്ച ഓർമ്മകൾ പേറി പെന്റവർ രാജകുമാരന്റെ ആത്മാവ് ആർത്തലച്ചൊഴുകുന്ന നൈൽ നദിയുടെ തീരങ്ങളിലോ ചുട്ടുപൊള്ളുന്ന നൂബിയൻ മരുഭൂമിയിലോ ഇപ്പോഴും അലഞ്ഞു തിരിയുന്നുണ്ടായിരിക്കണം..
